Fuochi d’artificio
Un libro di appunti sull’uomo


Per mia mamma


INDICE

Confessione
Libro primo. Della vita e di ciò che le sta attorno
Libro secondo. Essere e non essere felici
Libro terzo. Mente, pensiero e compagnia bella
Libro quarto. Tra scienza e conoscenza
Libro quinto. Governo, Giustizia e Società
Libro sesto. O mio Dio!
Libro settimo. Scrivere e parlare
Libro ottavo. L’arte? Non mettiamola da parte


Confessione

Stando a ciò che dice la mia ragazza, questo è un libro particolarmente complicato, scritto da una persona estremamente arrogante, e che non si lascerà capire se non da una minuscola nicchia di persone. Ma credetemi, ha anche dei difetti… – Io personalmente non avrei mai pensato di fare tutte le considerazioni che ho qui fatto, se in buona parte non me le avessero ispirate le parole di quelli che prima di me sono venuti. Gran parte di questi fuochi sono scoppiati all'improvviso, grazie all’impressione che altri ha fatto su di me, assieme con la necessità, la voglia e la buona volontà di esprimere quello che ho per lungo tempo avuto chiuso dentro. Che sia stata la scrittura a servire il mio scopo – lo scopo di esprimermi – è un fatto puramente casuale; i miei fini sarebbero stati raggiunti indipendentemente da ogni mezzo che avessi impiegato: la scrittura ha giocato un ruolo puramente marginale: il parto doveva aver luogo per destino. Se il fine è sentito con il cuore, non c’è mezzo che non lo serva il proprio fine – i limiti non stanno negli strumenti di cui disponiamo, ma nella povertà dei fini che scegliamo.
Forse adesso ci si aspetta che io faccia una presentazione che riassuma quello che si trova in questo libro, e magari ci si immagina anche che io debba mettermi a spiegare perché ho scritto quel che ho scritto. Ma se volete la verità, tenete presente che questo tipo di cose – prefazioni e introduzioni – sono in genere fatte unicamente per il lettore, cioè per voi; mentre ciò che è qui racchiuso non l’ho scritto che per me. Sì, certo, confesso di esser stato tentato di inscenare la commedia propria di quegli scrittori che fingono di aver lavorato per il pubblico – come se esistesse la “scrittura altruistica” –; ma ho scacciato quell’idea come un ladro che di notte ti entra in casa, non appena mi è venuta in mente. Perché se un libro deve essere vero, chi lo scrive deve essere franco fino all’osso.
Non nascondo di nutrire un certo timore verso questi scritti: primo, perché non ho mai voluto pubblicarli; secondo, perché appartengono a un uomo al quale adesso guardo come da lontano. Infatti, quando osservo dalla distanza quel soggetto, non posso negare che essi parlano unicamente di me stesso, e fanno da testimonianza a ciò che sono stato. E terzo, perché in fondo temo che qualcuno li capisca, e non so come potrebbe mai reagire nel capirli. A dire il vero, non so nemmeno se sia un bene che uno senta quello che ho sentito e provi quello che ho provato: ci sono tensioni a sopportar le quali non tutte le nature sono atte… Ricordo ancora lo strazio, il peso, l’irrequietezza di questi pensieri. Scolpirli è stato pressappoco come calarsi dentro un’oscura grotta da cui non sai cosa aspettarti. La misura in cui mi sono divertito a far roteare il polso sopra il foglio forse possono intuirla solo quegli atleti che si autoimpongono di bruciare i loro stessi record. Ma provate in ogni caso a dargli un occhio: chissà che in essi non troviate quello che cercate. 
Ci sono, in questo libro, sentieri che ho sognato lungamente di tracciare, e vie che solo di recente mi sono imposto di riaprire. E benché non l’abbia scritto che per me, nell’inciderlo ho sentito come la speranza di un encomio borbottare nella parte posteriore della testa. Avete presente? Proprio come immagino succeda a quelle vedove che, cucinando mestamente per se stesse, sempre sperano che qualcuno faccia loro visita e che assaggi i loro piatti. Ammetto dunque che questi scritti sono – come dire – inquinati, o viziati della speranza che qualcuno li apprezzasse. E perciò può pure darsi che siano un fraintendimento, una specie di bizzarra allucinazione, o più verosimilmente il risultato di un complesso psicologico… Ma quand’anche così fosse, diciamolo senza troppe cerimonie: non è forse ogni libro che sia mai stato scritto, per definizione, un vero e proprio errore?
14 agosto 2019
 
Della vita e di ciò che le sta attorno
1.	E se del Pianeta il degradare, lo svilire e il deturpare non per altro fosse che per preparar la vita a qualche cosa di più grande? Se non solo ributtante e ingeneroso fosse questo impoverirsi della terra, ma covasse pure un non so che di misterioso, come se quest’ulcerato e malandato corpo fosse pronto a moltiplicarsi in tante nuove vite?

2.	Per superficiale che voglia apparire, l’uomo ha un inestinguibile bisogno di essere profondo. 

3.	È dal riconoscere le proprie debolezze che nascono le più grandi forze.

4.	L'esercizio della vendetta non è fonte di piacere ma rimozione di dolore. L’esercitare vendetta opprimendo quei che ti ha ferito, non ti fa piacere, ma ti toglie il peso che sul petto ha posto il torto che hai sofferto. Ciò che più solleva l'animo, non è il dare sfogo alla propria voglia di vendetta, bensì la capacità di spegnere quel fuoco.

5.	Non esiste né bene né male, ma solamente effetti che di volta in volta possono risultare o benefici o malefici. Delle azioni e dei comportamenti in generale, noi percepiamo gli effetti più prossimi, laddove quelli più nascosti ci rimangono assai oscuri. Delle nostre azioni noi siamo soliti considerare solo gli effetti che vogliamo vedere, ma per naturale avversione trascuriamo, anzi non riusciamo manco a intravedere quelli che non vogliamo conoscere. E così di alcune cose, non vedendo l’ingiustizia, diciamo che son giuste, mentre di altre vedendo unicamente il male che ci fanno, le giudichiamo assolutamente ingiuste. Noi formuliamo i nostri giudizi su bene e male in maniera, diciamo così, superficiale, o arbitraria, perché di ogni azione consideriamo gli effetti più immediati, benché ciascuna per natura abbia tanti effetti buoni quanti son quelli cattivi.

6.	Non tutte le orecchie sono pronte ad ascoltare certe bocche: alcune son capaci di ascoltare solo ciò che riesce loro comodo sentire.

7.	Guardati da chi non ama se stesso e da chi non si rispetta: perché se non ama se stesso, come mai potrebbe amare te? E se non rispetta se stesso, come potrebbe rispettare te?

8.	Ci sono uomini che sono sempre stati alti. Ma con quale metro hanno misurato la loro altezza! – Col metro dei mediocri che camminano sui trampoli. E così, benché fossero alti, si sono sempre visti e considerati molto bassi.

9.	Il tacere non è un'arte dappoco: intanto per tacere bisogna avere sviluppato la capacità di ascoltare. Se non vi fosse chi tace, come potrebbe esserci chi parla? Se non vi fosse chi ascolta, come potrebbe esserci chi dice. Se vuoi dire una cosa, deve averne ascoltate almeno dieci.

10.	Se si vuole trovare una qualche verità, la si vada a cercare in tutto ciò che è trascurato, abbandonato, derelitto, dimenticato. Sono tutti bravi a splender nella luce, ma è nell'ombra che si trovano i tesori più lucenti.

11.	A furia di raccontare a se stessi che si è puliti, si diventa incapaci di lavare i propri panni sporchi.

12.	La più chimerica delle illusioni che puoi vivere, consiste nel pensare che il coraggio del domani ti redimerà dalla codardia dell’oggi; ma sappi che non è coraggio se non è presente. Dal profondo senti erompere un presagio di sventure: Affronta i fanghi accumulati, non voltar le spalle a quel marciume. Ripulisci tutto ciò che ti sta dentro. Dai un nome a ciò che ti conturba. Come si chiama? Qual è il suo volto? E quale la sua causa? Pensi davvero, oh illuso, di poterne eludere gli effetti? Pensi di poter scampar da quell’ammasso di menzogne? Credi davvero che non ne risentirai? Che la tua vita non ne risentirà? Smettila di prenderti in giro: non demandare al domani il coraggio che puoi usare oggi!

13.	Se è con una nota che la vita ha avuto inizio, quella nota non può essere stata d’altro che d’un pianoforte. Da qualche parte, al di là dell’orizzonte della nostra immaginazione, una mano su di un tasto ha sprigionato l’incantesimo che oggi stiamo qui vivendo.

14.	Un verme che ho visto strisciare fuori dalla bocca di un uomo: Ma perché è toccato proprio a me di contrarre questa malattia? Proprio a me, che sono così buono!... Nessuno gli ha fatto notare che anche i buoni si ammalano, e che anche le malattie, oltre che i malati, credono di essere buone.

15.	Se io ti faccio un torto e tu non me lo fai notare, né pagare, ma rimani in collera con me, è per me manifesto che tu non sei mio amico. Infatti, potrei persino considerarti mio nemico.

16.	Tutto quello che facciamo, lo facciamo sempre e solo per noi stessi. Se degli altri noi per caso ci curiamo, ciò è perché fa stare bene noi, o perché se di loro ci infischiassimo, ci sentiremmo troppo male e troppo in colpa con noi stessi.

17.	Nulla al mondo esiste di più sciocco che il fare uso di raggiri, astuzie, inganni e stratagemmi per eludere i problemi che si hanno. Benché sia convinto di vederci lungo, chi fa queste cose non si avvede che, guadagnando da un lato, sempre perde da quell’altro.

18.	L’ammissione di un difetto ha valore nella misura in cui è sostenuta dalla volontà di porvi rimedio. Non merita lodi e anzi è biasimevole chi, riconoscendosi in difetto, non compie sforzi per cambiare. Questi sfrutta il valore universalemente riconosciuto alla sincerità per perpetuare un contegno che riconosce essere sbagliato. “Cosa ci volete fare? Sono un maleducato!... Lo ammetto apertamente, qui davanti a tutti: sono un bugiardo. Lo so, non bisognerebbe dir bugie, ma io sono fatto così”. Ecco il modo in cui ragionano certi uomini: riconoscono di esser sporchi, ma allo stesso tempo non fanno nulla per pulirsi un pochettino. La loro filosofia? Siccome ho riconosciuto pubblicamente di esser fatto così, posso permettermi di fare ciò che (io stesso ho ammesso) che non dovrebbe essere fatto. Che razza di ragionamento è questo? Questa è gente che paga la vita con assegni scoperti: nella sostanza, di quell’intenzione non c'è nulla! Alcuni non riconoscono valore all'onestà, se non come scusante per seguitare ad esser disonesti. Dietro all’affascinante drappo della loro sincerità, è una disposizione a cambiare subordinata alla condizione che non debbano far nulla. Detto diversamente, intanto sono disposti a migliorare, in quanto che non debbano soffrire: perché il principio cardine del loro mondo qual è? L'indolenza. È questo è il dio a cui sanno essere fedeli. Ora però, con tutto il rispetto, se sotto sotto è davvero la fiacchezza che legittima il “sono fatto così”, occorre dirlo forte e chiaro: Signori sarete pur fatti così, ma siete fatti proprio male, e finirete ancora peggio!

19.	Come una canzone, anche la vita esige i suoi crescendo. Ogni forza vuole essere esercitata, espressa, scaricata, messa alla prova, contuttociò lasciando però spazio anche al riposo, alla tregua, al grande respiro… 

20.	Questa nostra vita è una serie infinita di compromessi: non può aversi nulla, se non imparando a dare prima; non può scendersi una scala, se quando si è saliti, né il piacere giunge senza grandi sofferenze; e più di mille altri giochi di equilibrio sono dalla vita posti a far pensare che a disegnar le cose non sia stato un dio, ma un diavolo.

21.	Lo spirito di una persona si arricchisce in misura inversamente proporzionale alla frequenza colla quale questa apre la bocca.

22.	Qual è il vero inizio della maturazione spirituale? Forse che non è quell'attimo in cui, affacciandosi a se stesso, uno giunge a intravedere quanto chiaramente faccia schifo? – Il momento in cui all’inganno si apre il vero e uno inorridisce nel vedere quel “se stesso” che ha sì lungamente rinnegato. 

23.	Quanto più un uomo è ricco, tanto meno suole esigere. Quanto più è povero, tanto più ha bisognoso di attenzioni, complimenti, lusinghe, incoraggiamenti, rafforzamenti d'animo, ecc. Mentre certe nature sono così ricche da non poter essere offese, altre sono così debolmente vuote da piegarsi sotto il minimo colpo di biasimo. Queste sono anche le più maligne e più capaci di vendetta, oltre a esser le più inclini a ripetere le offese ricevute. Fai loro un pizzicotto, e non si daranno pace finché non avrai sofferto più di quanto loro hanno patito. Sono persuase di esser “superiori”, ma da miserabili che sono, si spingono a pensare: “Come osi fare questo a me? Come osi parlarmi in questo modo?” – Non hanno sentito dire che l’uomo superiore si riconosce dal modo in cui tratta gli inferiori?

24.	Il pessimista guarito, colui che per mutate condizioni ha smesso di trovare tutto vano, vive momenti di nostalgia per il suo passato pessimismo; perché benché per esso abbia sofferto, in fondo amava quella condizione, e si compiace di aver visto ciò che agli altri, a suo giudizio, mancano gli occhi per vedere. Insomma si sente, diciamo, speciale, unico, straordinario nella sua visione nera della vita, fatto che lo rincuora, e in ultima istanza, ancor che non lo dica, paradossalmente lo rallegra.

25.	Pascal dice: Siamo così presuntuosi, che vorremmo essere conosciuti da tutto il mondo, e persino da quelli che verranno quando noi non ci saremo più; e siamo così vani che la stima di cinque o sei persone ci allieta e ci soddisfa. Oh Blaise, non credi sia un tantino presuntuoso presumere che, come te, anche tutti gli altri vogliono essere sulla bocca di tutti?

26.	Il più nobile, importante, tangibile stadio della creatività è questo: l'opera fatta e finita; senza la quale non ci si può dir creativi ma unicamente fantasiosi, cioè dotati di una testa impegnata a fantasticare cose inesistenti ma praticamente incapace di creare. “Creativo” è solamente colui che crea.

27.	È l’invidia che, nei cuori piccoli, porta in odio ciò che gli altri hanno e ciò che gli altri sono. Non è giusto che loro abbiano questo, non è giusto che abbiano quello. Anche a me spetta avere questo e quello, non può averlo solo lui… Questa si chiama: povertà caratteriale.

28.	Quale essere è più immondo e più periglioso di quello che per certo crede che da lui promani solo bene? Nel momento in cui si giunge a tale persuasione, si è già stabilito che l’opposto a sé deve essere male, un nemico da combattere, un diavolo tentatore, un malevolo assassino, che dev’essere sconfitto. Io non posso essere che dalla parte del bene – ecco qui l’origine del male. Io potrei anche essere dalla parte del male – ecco qui tradotta l’origine del bene. Credersi giusti è sbagliato. Credersi sbagliati è cosa giusta. Sappiamo perfettamente che questi paradossi sono veri; il problema è che non riusciamo ad accettarli. La retribuzione, la punizione, la pena come reazione al pregiudizio che si soffre… Non serve andar lontano da queste terre per scoprire il volto del male. L’irremovibile convinzione che sia giusto retribuire un torto, il sentirsi in difetto se si rinuncia alla vendetta o se la propria sofferenza non è ripagata con altrettanta o maggiore sofferenza: si può pensare a qualcosa di più vile? Eppure, niente è più ordinario… 

29.	Quando la vita non soddisfa, ad essa addebitiamo il nostro malcontento. Muore un parente? La vita è ingiusta. Si perde un capitale? La vita ingiusta. Ci si rompe una gamba? Ah, la vita è proprio ingiusta! Si tronca una relazione? La conclusione non cambia: la vita è sempre, sempre ingiusta. Le cose non vanno mai secondo i piani, e se non fa troppo freddo, è sempre troppo caldo. A volte la vita lascia a desiderare, a volte sembra offrire proprio poco, ma in verità la vita offre fin troppo: il problema è che spesso viaggiamo in superficie imputando ai nostri mari di non essere profondi…

30.	Di tutte le voci che cantano nel grande coro della filosofia, ce n'è una che è regina d’ogni altra: Conosci te stesso. Nessun consiglio, parere o guida è preliminare a questo ammonimento, e nessuno può veramente credere di conoscer nulla, se non ha seguito quella regola: la regola madre, che precede tutte le altre, il seme d’ogni pianta e di ogni frutto. Tra parentesi, conoscere se stessi significa anche: saper guardare in faccia i propri mostri.

31.	Domanda per gli allocchi: E se si fossero inventati tutto? Dico, se ogni concetto, idea, proposizione o verità non fosse altro che illusione? E se la causa di ciò che è stato detto e scritto fosse lo strampalato modo che la mente ha di operare? Non converrebbe iniziare a fidarsi più delle proprie, che delle altrui idee?

32.	La volontà è più elevata quando il sentimento della vita è più elevato. L'essere che, ormai spacciato, ancora lotta per la vita, è invaso da una volontà incomparabilmente superiore a quella di quello che si trova in condizioni agiate. Ma a prescindere dal grado e dalla forza, la volontà è sempre pro vitae; la volontà conserva l’uomo nella vita anche a dispetto dell’imminenza della morte. E come nell'uomo, così è in tutti gli esseri viventi; specialmente i più forti, anzi in proporzione della loro forza. Perché, in genere, la volontà si dispiega in ragione della forza e del sentimento della vita, sì che il vivente vuole tanto più intensamente vivere quanta più energia, vivacità, vitalità e forza di vita tiene in corpo.

33.	La volontà, come concetto, indica la possibilità che ognuno ha di attuarsi e di portarsi a compimento. La molteplicità di elementi e fattori fisiologici che, per quantità e complessità, sfuggono a ogni comprensione scientifica o tentativo di definizione, ci obbligano a fondare i concetti di “amore per la vita” o “sentimento della vita”, con i quali solamente ci è possibile esprimere la volontà che in contrapposizione alla morte dispieghiamo.

34.	Il detto “conosci te stesso” trova il suo valore più alto nell’invito a indagarsi, nell’impegno a portare in superficie l’oro che è celato in fondo ai propri pozzi più profondi, sì da diventare quello che si è indipendentemente da ciò che ci si è immaginati di dover essere. Non significa “mettersi in gioco” o “spingersi oltre i propri limiti” (queste son le buffonate degli spacciatori di speranza) ma smetterla di prendersi in giro, smetterla di raccontarsela su; nulla di più. Riconoscersi diversi da come ci si è immaginati di essere: ecco cosa reca scritto l’architrave sul portone della propria conoscenza.

35.	Un’inclinazione che segnala povertà di spirito, è quella di chi ha un continuo bisogno di lodi, congratulazioni, complimenti. Quanto è pregiata, invece, la stoffa di chi disdegna certe cose!

36.	Siamo così preoccupati del domani, che dimentichiamo che la vita non è mai se non appunto oggi. Si pensa con rigore che la vita sia domani: domani è il momento di fare la cosa giusta, domani è il momento di dire la verità, domani è il momento di fare quello che si vuole. Ma il domani non arriva mai, perché che lo si voglia o meno, la vita è sempre e solo oggi. Domani… domani è la morte dell’oggi. Quelli che aspettano il domani per fare ciò che vogliono, in verità non vogliono, perché se volessero davvero, davvero lo starebbero facendo – oggi.

37.	Qualunque cosa facciamo, qualunque cosa diciamo, qualunque cosa pensiamo, c'è sempre in gioco la nostra vita; e noi, volenti o nolenti, di essa siamo in fondo i soli responsabili.

38.	Prestiamo molta attenzione a ciò che mettiamo in bocca, ma assai poca ne prestiamo a ciò che dalla bocca ci vien fuori. Le parole che diciamo riflettono ciò che siamo; e se le esaminassimo, smetteremmo di credere di esser quello che non siamo.

39.	Non ci osserva mai a sufficienza; non ci si vede mai perfettamente, né distaccatamente, ma pressoché sempre e solo come riflesso del proprio amor di sé. In definitiva, si è solamente quello che si crede di essere.

40.	Lo stoicismo non è di per sé cattivo; tende solo a razionalizzare ciò che per natura non è razionalizzabile. Con lo stoicismo diviene necessariamente buono ciò che si percepisce come cattivo, grande ciò che si sente come infinitamente piccolo. Che cos’è lo stoicismo, se non un imporsi di considerare le cose nel modo in cui si vorrebbe che fossero? Tutto ciò può esser utile, ma non può non esser falso; anzi è l’epicentro di ogni falsità.

41.	Chi sente totalmente estranea a sé la morte, rimane in un certo senso estraneo anche alla vita, ché non la vive appieno, in quanto che è ingannato nell'idea di poter vivere in futuro, e perch’egli fermamente crede che godrà del tempo che verrà. Ma il tempo meglio speso è solo quello che si vive adesso, e quello peggio speso è quello sprecato a credere di poter vivere domani: domani è oggi, e a ben vedere, tutta la vita è come una foglia debolmente appesa su di un secco ramo.

42.	Che fa l’amore? Esso muove ciò che è degno d'esser mosso. E se si vuole bene a ’sta parola, se la si stima un pochettino, bisogna presidiarla contro tutto quello che la usurpa, e da essa espunger tutto quello che di frode la cattura. Quante cose son chiamate con quel nome! Quante fanno le sue veci! E quanti scambiano l'amore con ciò che è un suo impostore! Quante odierne manifestazioni sono solo vuoti simulacri dell’amore: tutte le smancerie, le commediole, il romanticismo forzato, tutte queste cose l'amore non lo conoscono nemmeno, anzi sono forse il segno più evidente che non si ama affatto. Tutte quelle cose sono forme prive di sostanza. Anche la passione può si essere un espressione dell'amore, ma ad essa lui non si riduce, perché nulla al mondo è più potente e grande dell’amore... 

43.	E se il fine ultimo dell'uomo fosse proprio l'uomo? Del resto, tutto ciò che l'uomo fa, lo fa solamente per se stesso: per compiacere, soddisfare, amare, accudire, conservare, crescere e potenziare se medesimo. E come se medesimo, così anche ciò che ha di più caro: la sua prole.

44.	Quanto più conteniamo e meno diamo seguito al pregiudizio di dover sempre contribuire al bene altrui, tanto meno male procuriamo agli altri.

45.	La vita è come un sogno dal quale non ci siamo mai svegliati, un sogno di cui non ricordiamo quando e come sia iniziato. La sensazione è che sia sempre tutto stato, e che nulla mai sia cominciato, ma che sia piuttosto proseguito – forse dopo un altro sogno, forse dopo un'altra vita, forse dopo un altro uomo… 

46.	Tutte le cose che ci fanno battere il cuore, che ci infiammano l’anima, che fanno volare il nostro spirito: non sono se non queste quelle per cui val la pena vivere. Perché se dalla vita rimuoviamo il sentimento, la passione, il brio, la gioia, il dirompere dell'animo, con tutte queste cose è tolta anche la vita stessa. E ciò è tanto più vero quanto più si osserva con che grado quelle cose mutano in corrispondenza dell'età. Laddove nella fanciullezza la vita è tutto un innalzarsi, un impennarsi e un irresistibile crescere di sentimenti e stati d'animo, col declinare dell’età ogni cosa soffre un vero e proprio appiattimento, il quale cresce a proporzione che la morte si avvicina.

47.	Due questioni da risolvere. La prima: “cosa devo fare”; la quale si riporta alla mia volontà, e si riduce nella perfetta conoscenza della più intima, nascosta e remota inclinazione, propensione o desiderio della vita. Quanto più conosco tale desiderio, quanto più lo scopro, tanto meglio mi si apron le mie porte. La seconda questione che mi coinvolge non è a me soltanto circoscritta, essendo: “cosa deve fare l'umanità, cosa deve fare l'uomo, inteso generalmente”. Ma il dubbio che mi nasce, e che coll’avanzare dell’età mi cresce, è che questa seconda questione in verità non mi riguardi: e che benché ce l'abbia a cuore, non sia affatto affare mio, poiché non posso essere io responsabile dell'altrui sorte, né posso in alcun modo, e forse neanche devo, influenzare l'altrui vita.

48.	Quando dico che questa nostra vita non è che un sogno, non intendo certo comparare questo a quella, né mi va di suggerire che sia in tutto e per tutto onirica, che cioè, come è stato detto, sia fatta dello stesso materiale di cui sono fatti i sogni. Entrambi, sia i sogni sia la realtà che ci appare nella veglia, fanno parte della vita, benché si dispieghino su due piani diversi. È un segreto infatti a tutti noto che come la veglia pesca nell'inconscio, così il sonno si nutre di esperienza. I due mondi non sono in questo senso separati, bensì congiunti e si influenzano a vicenda. Ma tornando a quell’espressione intrisa di poesia, per cui “la vita è un sogno”, mi riferisco al fatto che la vita dipende dal modo peculiare in cui la percepiamo, e a prescindere da quello che facciamo, essa sempre ce l’ha vinta; e una volta che sarà finita, che di lei sarà rimasto? L'avremo vissuta, sì, ma ce la potremo forse ricordare? ce la potremo raccontare? ce la potremo o dovremo perdonare? In questo senso è certo che la vita è un sogno: perché come ogni sogno non è escluso che sia già trascorsa, ancorché non ce la possiamo affatto rammentare.

49.	Ciò che ci spinge a parlar della natura, della selvatichezza dei luoghi, dell’amenità di certi paesaggi naturali, non credo possa ricondursi ad altro che all’assenza di queste meraviglie nella vita quotidiana. Del resto, ci sono bisogni che non possono essere soppressi dalla società civile e dall’incivilirsi degli uomini. La possibilità di fare una passeggiata in mezzo ai campi, il piacere che si ottiene dallo starsene in silenzio, il giovamento che ai muscoli proviene dal sentire il freddo… Queste sono cose di cui l'uomo ha tanto più bisogno, quanto più gli sono assenti. L'errore più grossolano, l'ingenuità più cieca che si può commettere, è quella di supporre che il cuore si riscaldi nel progresso, e che tanto meno si è silvestri, tanto maggiormente si è felici. Confondere la lunghezza con la qualità; ritenere che perché è più lunga, per ciò solo la vita pure debba essere migliore: quando impareremo a trarre da questo spettacolo un risultato degno dell’amore? Si preferisce una vita lunga e accomodante a una vita aspra e perigliosa. Bene! Ma una vita senza pericoli né giochi, è una vita per davvero senza senso.

50.	Alla fine, non importa quanto si studia, né rileva quanto si ascolta, né definitivamente conta ciò che gli altri dicono: perché alla fine ognuno si trova a dover pensare colla propria testa e a correre colle proprie gambe. Ci sono domande e problemi così esistenziali, che nessuno fuor di te può avere la risposta. E ci sono dubbi che gli altri non possono sciogliere. Certo possono crearne, certo possono persuaderti a prendere una via piuttosto che un'altra, e convincerti che quella sia la tua decisione, e che ciò sia il tuo destino. Ma alla fine, quando scema l'illusione, quando arriva il disincanto, alla fine ti si porge la domanda se per caso tu non possa mai decider per te stesso, parlare per te stesso, pensare per te stesso, e agire per te stesso… E che dire: ognuno è prima o poi costretto dalla vita a costruirsi la sua propria casa.

51.	Nessun maggior dolore che l’essere traditi da colui nel quale hai riposto la speranza, la fiducia, e tutto ciò che di più caro ti rimane come uomo. Non c’è dolore più profondo, incancellabile e ineludibile che sapere indifferente la persona che credevi strettamente a te vicina.

52.	Poni il più spesso possibile a te stesso ’sta domanda: Cos'è questa cosa che mi sta ostacolando, distruggendo, deprimendo, e come posso trasformarla in un vantaggio? Sono io l'unico ad aver questo problema o ce l'hanno anche altre persone? Se ne parlassi, o se ne trovassi o denunciassi la causa principale, quali effetti mai potrei ottenere? Che possibilità ci sono che gli altri siano in buona sostanza come me in attesa che qualcuno lo risolva? E se fossi io quel qualcuno?

53.	Il potere, se non lo si esercita, lo si perde.

54.	Più si cresce, più ci si convince che niente è più importante delle cose che sono comunemente reputate poco importanti. E quanto più in là ci si fa con l'età, tanto più evidente si presenta questa verità: che basta poco, ardisco pochissimo, perché la vita sia vissuta saggiamente.

55.	L'amicizia puoi esser certo essere tale, solo quando l'amico presta fine ascolto a quel che dici, non potendo essere amicizia se egli si perde via a pensare mentre parli. L'amico che ci tiene, è incline ad ascoltarti, e sebbene voglia interloquire, si trattiene dall’interromperti. 

56.	L'uomo in genere non ha tanto bisogno di conoscere, quanto piuttosto di giocare, e, similmente al fanciullo, di creare, riplasmando la realtà a sua immagine e somiglianza, costruendo un mondo in linea con se stesso, con ciò che sente, prova o immagina di essere. Ogni uomo avverte questo bisogno, ancorché non sappia propriamente esprimerlo, né correttamente porlo in pratica. L'uomo ha bisogno di lasciare la sua impronta in questo mondo; e tanto più gli occorre soddisfare ’sto bisogno, quanto più si sente vivo. Questo bisogno la fredda conoscenza non lo soddisfa, se non indirettamente, operando a mo' di mezzo perché l’uomo compia quello che egli deve, sente e prova… Ma quell’esigenza è dalla conoscenza indipendente, vive di vita propria, è un bisogno istintivo, animale, intramontabile, primordiale, atavico, davanti al quale l'uomo quanto più si arrende, tanto più egli trova giovamento. Che cos’è che lo impedisce? Le preconcette convinzioni intorno a ciò che deve essere e circa quel che gli è imposto di fare – barriere di ogni impulso a essere ciò che uno è realmente.

57.	Nulla di meglio e più soddisfacente che l’andare a letto dopo una giornata di intensissimo lavoro.

58.	... parve a me che fosse da aspettare tempo, lo quale seco porta lo fine di ogni desiderio e appresenta, quasi come donatore, a coloro a cui non incresce d’aspettare. Dante. Detto più semplicemente: porta pazienza.

59.	La pratica è non solo più utile ma anche più forte della teorica. Chi impara teoricamente una cosa che non abbia radice nella sua esperienza della vita, ma che solamente si basa sul sentito dire, sul parlato, sui racconti che si tramandano, è esposto al rischio di trovare che, sebbene sia vera in teoria, quella regola o principio o legge che conosce, per intempestività di circostanze non è di fatto valida e non trova applicazione nel concreto.

60.	Quando ho detto che il tempo non è che percezione – perché esiste in quanto noi ci percepiamo nello spazio – l'ho detto perché è dal modo in cui percepiamo la realtà esterna e interna a noi, nonché dal grado di consapevolezza che abbiamo di quest'ultima, che dipende lo scorrere del tempo. Ci sono momenti della vita in cui, per distrazione o noncuranza, il tempo sembra passi come un treno; e ce ne sono altri in cui la concentrazione e la consapevolezza che noi abbiamo della vita sono così alte, che il tempo non solo rallenta ma si ferma pure. Non dico che le cose smettono di essere, ma che la loro permanenza appare come congelata.

61.	La volontà dell’uomo medio è così dipendente dal sentir comune, e allo stesso tempo così carica di avidità, che se a qualcuno suggerisci che può fare quel che vuole, ricevi sguardi da cui emergono ostativi: “Non posso mica impossessarmi di tutto quello che è degli altri”. A riprova del fatto che si confonde quello che si vuole con ciò di cui è possibile impossessarsi, e si fraintende la propria volontà con la generale tendenza all'accumulo. Ma chiarire “ciò che si vuole” non significa ingrassare i propri porci, bensì intendere quello che si è, a prescindere da quello che si ha.

62.	Per difenderti da chi vuole imbrogliarti, ti darò un saggio consiglio, se ti riesce di osservarlo: non ti arrabbiare ma anzi stai al suo gioco, e appena le carte son scoperte, fingiti sorpreso, piega il capo in segno di mestizia e persuadi il tuo nemico che ti ha in pugno; dopodiché, come un gatto che si aggira per i tetti della notte, vai beffardamente e misteriosamente via per la tua strada, senza dire nulla. Questo vuol dire: essere sottili.

63.	La maggior parte degli uomini preferiscono essere amati che amare, essere voluti che volere, essere guidati che guidare: perché è imparagonabilmente più comodo scendere che salire, sprofondare che innalzarsi, stare a terra che rialzarsi, o lamentarsi che reagire. Cionondimeno il mondo è sempre alla ricerca di chi dà profondo amore; gente in grado di volere rifiutando, e di guidare comandando. 

64.	A quelli che hanno inteso i loro fini, la fortuna fa scoprire sempre i giusti mezzi; gli altri diventano essi stessi dei mezzi.

65.	Non già negare, né disconoscere, né ricusare, né oscurare o ributtare; né tantomeno voltare le spalle o serrare gli occhi, ma affrontare e dare corpo e forma: questo è quello che si deve alle proprie sofferenze. Nascondere le proprie ferite porta a quello che si ottiene del coprire pentole fumanti. A voler star bene, bisogna tirar fuori quello che si ha dentro, non tapparlo finché non esplode fuori. Il dolore, le sofferenze non vanno rinnegate ma riconosciute ed espresse a mezzo di una forma. Se si prendono le mosse del timor di quello che la massa può pensare, si può star certi che di sé non si è scoperto ancora nulla.

66.	L'uomo che tiene più del falso che del vero costruisce splendide facciate lasciando precaria la sua casa. Quello che, al contrario, inclina al vero, a interesse a fare solo questo: gettare forti fondamenta.

67.	L'uomo pensa che a tuffarsi nel piacere egli cancelli il suo dolore. Ma se forse sa ingannare, certo è che il piacere per se stesso non risolve alcun dolore.

68.	La politica, l'economia, la medicina e la scienza in generale hanno sì forza di rendere la vita più accettabile, sopportabile e tollerabile, ma non sì di renderla più piena, verace, bella, degna, in una parola straordinaria – solo l'arte e la natura in ciò possono riuscire. Non c'è scienza che risolva la questione se la vita sia bene mantenerla piuttosto che lasciarla, abbracciarla piuttosto che abbandonarla. La scienza può influenzare tali decisioni: ma quali forze umane portano a decidere che la scienza debba interferire?

69.	Io sono responsabile di tutto ciò che avviene. Non si ha miglioramento personale che non corra in parallelo a questa convinzione, né peggioramento che non nasca dal giudizio a lei contrario. Ogni miglioramento dipende in massima parte dal riconoscersi responsabili di quello che succede nella propria vita. E se è vero che conviene partire sempre dal principio, e non, come spesso accade, dalla fine delle cose, allora quel principio non potendo esser che in se stessi, è guardando al proprio cuore che è bene proporsi di capire cosa fare. Arrestarsi e osservare in silenzio quello che si è: questo spesso porta più lontano che correre verso ciò che sono gli altri.

70.	Ci preoccupiamo tanto dell'umanità, delle sorti e delle direzioni che questa deve prendere; ma chi se ne frega, se non sappiamo manco amare chi vive e soffre sotto il nostro tetto!...

71.	Sono poche le cose che contano davvero – una buona famiglia, una buona casa, un buon vicinato, qualche buon libro, un foglio, una penna, la speranza di ripulire un poco il mondo prima che la notte sopraggiunga e posi sulla vita il suo manto di silenzio… Il sentirsi importanti, il pretendere di sapere, il darsi delle arie, lo sperare di arricchirsi più degli altri: il desiderio di ’ste cose si dilata a dismisura e ti rende sempre più meschino! Nondimeno non posso con certezza dire che sia giusto rammentare che la vita dura poco, che essa è breve, e che piuttosto che sprecarla a fare cose che non garantiscono un profitto, sarebbe bene impegnarsi in quello che è virtuoso, o ricercare un significato “superiore”: perché, tutto sommato, la vita la si vive tanto meglio, quanto meno ci si pensa. 

72.	Il primo passo per migliorare il rapporto che hai cogli altri, è quello di comprendere che davanti a te ci son persone che provano e sentono più o meno quello che provi e senti tu. Quando intendi che l'altro pensa in maniera simile alla tua, che vuole quello che tu vuoi, che soffre quello che tu soffri, che sente quello che tu senti, capisci che ogni cambiamento non può principiare da nessuno fuor che da te solo.

73.	Qual è quella cosa che desideriamo in se stessa, e non in funzione di ottenere qualcos'altro? Qual è quella cosa alla quale senza doppi fini noi incliniamo, cioè in quanto tale, e alla quale tutte le altre si riducono e riallacciano? Forse che essa non è l'uomo? Non è ogni uomo in primo luogo preso a proteggere e conservare e migliorare (nonché pensare a) se stesso? Anche alla felicità del resto, benché sia chiamata bene sommo, è principalmente funzionale, non a se stessa, ma a mantenere in vita quello che la vive, che la sente, che la prova; e non conta se non in relazione a quello, perché in sé non è nulla, ancorché si dica che sia tutto. Così il fine di ogni uomo altro non può essere che l'uomo. E insomma l'uomo tende solo all'uomo, di tutto il resto facendo uno strumento atto a conservare, potenziare e accrescere se stesso.

74.	C’è un tipo di sofferenza che ci strappa un certo qual piacere, poiché compensa il rinnegato e non ancora riparato male che ad altri abbiamo procurato. E se non venisse tale sofferenza, come mai potremmo soffocare l’implacabile rimorso?

75.	Una medesima cosa può esser vista, e di solito è veduta, in mille modi differenti, e ben può esser da uno interpretata al contrario che dall’altro. Ma a prescindere dalle diverse maniere di interpretare le medesime cose, non solo non conviene pretendere che sia tutto rose e fiori, ma è bene pure arrendersi a considerare che, di fatto, certi aspetti della vita non si possono cambiare: certe cose sono quel che sono, e devono essere accettate come sono.

76.	Quelli che hanno molta stima di se stessi, quelli che giurano di essere creativi, di avere una mente geniale, elastica, o di fare pensieri assai profondi, quelli in pratica che vanno a caccia di attenzioni millantando un’inverosimile sagacia, sono per la verità i meno considerati e i maggiormente beffeggiati. E è proprio per questo, e non per altro, che si atteggiano a quel modo: hanno bisogno di qualcosa che confermi quelle loro convinzioni. Al contrario quelli che hanno poca stima di se stessi, e proprio perché ne hanno così poca si danno a sostenere sforzi e fare mille tentativi pur di essere pari ai loro superiori. E così, sommessamente, e dopo lungo tempo, giungono non solo a eguagliare ma persino a superare, e di molto, i primi.

77.	Il sentir dire che una cosa rende felici, agisce a mo’ di pregiudizio sulle nostre decisioni, inducendoci a credere che poiché “fa bene a molti”, la tal cosa deve essere giusta anche per noi. Quando sostituiamo il nostro giudizio con quello della maggioranza, alla massa deleghiamo il potere di scegliere per noi. E ciò che è più curioso, è che è impossibile liberarsi di questo cliché per cui la maggioranza ha ragione, finché non si capisce che essa ha sempre torto, cioè fin quando sulla pelle non si sente che l'altrui modo di agire, l’altrui comportamento, o contegno, e così le decisioni, le scelte, le opinioni circa ciò che è bene e non è bene fare, non corrispondono mai al proprio miglior modo di considerare, né alla propria più intima volontà. Quando l’arco della propria volontà non si sa bene dove punti, quando non si sa ciò che si vuole veramente, sempre si finisce a fare ciò che fanno gli altri. Ma la questione del “proprio fine”, la questione della giusta direzione dei propri sforzi, è sempre male interpretata allorché si assume come “proprio” un fine che è degli altri. Il fine è sempre relativo al singolo, e non mai alla massa. – Nulla al mondo è più importante che il capire dove il proprio arco abbia in destino di scoccar le proprie frecce.

78.	Ognuno si rappresenta le cose a suo proprio modo, e in un certo senso ciascuno vive il proprio mondo. Ma l’intolleranza di alcuni arriva fino a supporre che gli altri debbano percepire e sentire e vivere la vita come la percepiscono, la sentono e la vivono loro.

79.	Facciamo un gioco? Gettiamo uno sguardo di insieme nelle cose della vita; consideriamo il passato, il presente, il futuro, relativamente al solo essere umano, secondo ciò che ha fatto, i posti dove è stato, le operazioni che ha svolto; e chiediamoci se non sia vero che tutto ciò che l’uomo ha fatto – tutti i suoi desideri, tutte le sue mire, i suoi obiettivi – non siano serviti più alla vita, che non all'uomo che la vive. Prendiamo un uomo a caso, esaminiamone il segmento della vita, e chiediamoci: possiamo o non possiamo dire che tale segmento sia servito più di quanto non sia stato servito? Possiamo o non possiamo supporre che la vita di un uomo singolarmente considerato offra più di quanto non riceva? La mia visione è che ogni essere vivente è posto a servizio di qualcosa di più grande e ampio di lui stesso, qualcosa che oltrepassa i confini della sua vita, e che ogni cosa sua fa parte di un sistema, di un'architettura, di una galassia, dalla quale è dipendente. Basta guardare al corpo umano, il quale, nella sua indecifrabile complessità, si lascia rappresentare come un complesso di elementi infinitamente più piccoli e microscopici del corpo stesso, i quali nascono, muoiono, si rinnovano, si sostituiscono e incessantemente si muovono in maniera non diversa da come fanno gli uomini sulla Terra. La quale, per quanto ne sappiamo, è l’infinitesimale parte di un corpo vivente incommensurabilmente più ampio e più complesso di quello umano. Non mi sto riferendo al concetto di olismo. Sto dicendo che per quanto si illuda di operare a suo pro, ogni uomo favorisce sempre qualcos'altro, contribuendo a una realtà che per complessità a nessuno riesce di comprendere. Come la cellula non intende di essere a servizio dell'uomo, così l'uomo non intende di esser parte di un corpo che gli è superiore. Ecco io guardo all'uomo come guarderei a una cellula. Un giorno nasce, il giorno dopo muore, e viene sostituito immediatamente da un'altra cellula, più giovane, più forte, più sana… Quale senso debba avere tutto questo, se non serve a qualche disegno superiore, o più ampio della vita singola, onestamente non riesco a capirlo, né affatto facile mi riesce immaginarlo.

80.	Non si può vivere senza fare errori, ma si può vivere, e purtroppo spesso si vive, senza ricavare nulla dagli errori che si fanno.

81.	Alcuni sono così convinti d’essere esenti dalla necessità di cambiare, che non solo non sanno accettare le critiche, ma nemmeno sopportano che si faccia loro notare che non sanno accettarle. Ogni volta che glielo si rende noto, vanno in escandescenze, e partono in quarta apprestando assurdità del tipo: Ah!, adesso non sarei nemmeno in grado di accettare le critiche (così confermando di non saperle effettivamente accettare); Sei tu quello perfetto, vero?! sei tu quello che sa come si deve vivere, vero?!... 
Nota: a voler dimostrare di essere umili, bisogna come minimo sopportare l’accusa di non esserlo.

82.	Non si può combattere l'amore, né lo si può ostacolare, né tantomeno lo si può sconfiggere. Tutto ciò che si può fare, e che perciò si fa, è di abbandonarsi ad esso. 

83.	Che cosa mai può voler dire “seguire o ascoltare il proprio cuore”? Che cosa significa “segui la via del cuore”? Suggerimenti di questo tipo sono spesso presi poco seriamente e tanto superficialmente. Ma è proprio dell'uomo superficiale non capirli. Ci dobbiamo intendere su questo punto, perché il parlar del cuore rimanda ad un insegnamento che tiene del biologico, del fisiologico, del sociologico e dello psicologico; e che, in parole semplici, si traduce spesso in questa frase: Sii te stesso. Ovvero spogliati delle convenzioni, dei convincimenti, degli ideali, dei dogmi cui sei stato introdotto, e torna ad essere quel che eri nel principio, prima che l'indottrinamento della società ti alterasse, portandoti da ciò che eri a esser ciò che sei. Questo significa seguire il cuore: agire secondo quello che si è.

84.	Se io solo amassi ciò che il mondo intero odia, dovrei forse immolare ciò che amo perché il mondo lo distrugga? Il fatto stesso che ci possa porre una domanda del genere dimostra quanto la ragione sia di fatto assurda. Ci sono cose sulle quali non possiamo ragionare, cose che possiamo soltanto provare. A questioni come quella si risponde con i fatti, non con la logica. Se alla fine l’amore mai non perde, non è per altro se non perché l’odio non è forte come lui. Anche la ragione è da amore e d’odio mossa; ma amore e odio son tutto fuorché razionali, sono forze radicate nel profondo, e ogni loro scontro non per logica ma per forza solamente è regolato. Che l'amore prevalga sull'odio, che il primo sappia più di quanto sa il secondo, non sono circostanze sulle quali si ragiona: sono fatti scritti nel destino delle cose. Mentre l’uno crea, l’altro distrugge. Se l’amore non avesse prevalenza, la vita già sarebbe morta. E se tuttavia continua, non è per odio, ma è puramente per amore che continua.

85.	Non è senza fondamento l'opinione di chi dice che l'amore illumina, riscalda, accende e riempie la vita, ma nemmeno hanno torto quelli che gridano che porta dolori più profondi e laceranti di qualsiasi forma di odio. Dunque, l'amore è un bene o un male? Forse non è dato saperlo. Ma è pur sempre amore…

86.	È una verità così assodata quella per cui la gente non si cura che dei suoi propri interessi, che pare inconcepibile che alcuni siano ancora impegnati a pretendere di avere senza nulla prima dare. Non lo sapete che per ricevere bisogna prima dare? Non sapete che nessuno dà niente per niente? e che per qualunque cosa vogliate dovete offrirne una che per valore sia effettivamente o apparentemente superiore a quella? Non potete sognarvi di chiedere senza dare, né potete ottener nulla da chi non abbiate già arricchito! Voi volete; bene; peccato che anche gli altri vogliono, anche gli altri hanno fama di conquista. E voi vorreste prender senza nulla dare? Ve ne prego, fatemi sapere come va!

87.	Tutte le cose con cui abbiamo poca o nessuna familiarità, o ci spaventano, oppure ci attraggono, ci eccitano, ci riempiono di entusiasmo. Le novità hanno sempre questo effetto su di noi: o siamo attratti da una cosa, oppure ne siamo respinti. Queste sono le due macro-categorie; sotto queste se ne trovano di altre, come quella dell'amore, che è la forma più potente di attrazione, o quella dell'odio, che è in assoluto la più repellente. Se ne possono pensare mille altre, come l'amicizia, la benevolenza, la compassione, le quali sono forme di attrazione verso un oggetto esterno, davanti al quale si prova una specie di piacere; e per converso si può pensare all’inimicizia, alla malevolenza, alla totale freddezza d'animo, le quali fanno repulsione al soggetto nei confronti dell'oggetto.

88.	Tutto è al servizio di tutto. Ogni cosa è per natura posta a servire non solo un'altra singola cosa, ma l’universalità delle cose, cioè ogni altra cosa. In ultima analisi, il complesso delle cose non può esistere senza ogni sua parte. E come potrebbe, d'altro canto? Se il tutto è da ogni sua parte che dipende, certo è che verrebbe meno, smetterebbe di esistere e scomparirebbe, se una sola componente non facesse quello che è preposta a fare, o fosse rimossa. Perciò nell’esistenza ciascuna parte serve a tutte le altre, siccome che queste dipendono dal sistema in cui vivono, così come il sistema dipende dal loro essere vive, e dal loro operare verso il loro proprio fine; che è quello appunto di servire il tutto.

89.	In fondo alla nostra anima giace il primigenio seme della vita, il primo battito, il primo fremito, il primo atto d’istintiva forza di espressione. Lontano dalle distrazioni, immersi nella nostra solitudine, possiamo riscoprire ciò noi eravamo dapprincipio, ciò che siamo stati, e che in un certo senso non smetteremo mai di essere. Chiudendo gli occhi e ottenebrando il mondo fuori, sappiamo ancora indovinare ciò di profondo abbiamo dentro. Il nostro animo è una cascata che dal passato cade nel futuro. 

90.	Siamo così abituati a scomporre il mondo dentro di noi, che ci è diventato impossibile riassumere le nostre scomposizioni. Continuiamo a scoprire nuove cose, a coniare nuovi concetti, nuove facoltà, e, incapaci come siamo di liberarci della preconcetta opinione per cui la conoscenza coincide con le informazioni che accumuliamo, scambiamo l'ignoranza col sapere.

91.	Nell'ordine degli animali si sale e si scende per diversi gradi di sofferenza – dall'uomo, che è forse quello che più soffre, agli esseri più insensibili.

92.	Rendiamo irriconoscibile a noi stessi tutto ciò che non sopportiamo di vedere, bendandoci gli occhi davanti a quelle cose che per spaventosità, atrocità, scomodità e, per farla breve, verità, ci obbligherebbero a cambiare, siccome che il vederle, il riconoscerle, il saperle lì davanti a noi farebbe della nostra vita un che di repellente, insostenibile, insopportabile. Perciò voltiamo il viso altrove, spostiamo l’attenzione, ci distraiamo a più non posso: perché l’ammettere a noi stessi essere vero quello che vorremmo fosse falso, come un trapano ci scava dentro e ci rende insostenibile la vita. Ma un uomo che di verità vuole vivere, un uomo che non si accontenta di girar bendato per la vita, deve pur saper guardare in faccia ad ogni cosa. Questo manca all’ipocrita: il coraggio di aprire gli occhi sul complesso della vita, accettando che a volte, anzi molte volte, essa è più cattiva, ingiusta e insensibile di quanto non vorremmo immaginarla.

93.	L’aver davanti a sé l'eterno vuoto della morte, il non potersi immaginare dopo questa, il rappresentarsi assenti a questo mondo, son cose che incalzano a fare ciò che altrimenti, dico senza tale consapevolezza, non faresti mai. 

94.	Segno evidente di maturità: giudicare sempre più superfluo quello che credevi esserti essenziale. Segno evidente di infantilità: giudicare sempre più essenziale quello che credevi esserti superfluo.

95.	La saggezza suole crescere in ragione dell’inclinazione ad accogliere critiche e rimproveri; perciò appunto diventiamo tanto più saggi, quanto meno ricusiamo le accuse che ci vengono rivolte.

96.	Si possono capire più cose rimanendo soli in una stanza, che viaggiando in compagnia in giro per il mondo.

97.	Se non conosci i benefici del tacere, probabilmente è perché non hai taciuto a sufficienza.

98.	La natura ha in noi posto questioni e problemi che non possiamo risolvere. Così, in sostanza, noi siamo la causa di un effetto che non c'è dato di capire, né pienamente affrontare.

99.	Ogni cosa che si aggiunge, è una palla al piede che ci si condanna a trascinare. Sottrarre, lasciare andare, ripulire, liberare, alleggerire: queste son le vie per ottenere un equilibrio. All'accumulo la vita preferisce la dispersione; alla complicazione la semplificazione; all'addizione la sottrazione.

100.	Delle mille sventure che la vita ci presenta, la responsabilità possiamo ricercarla come nella nostra, così anche nell'altrui persona; ma benché molte cose a noi par che cadano fuori del nostro controllo, non possiamo affatto credere di averci in pugno, se non sentendoci responsabili non solo di alcune cose, ma di tutto ciò che l’esperienza ci dischiude. Di passaggio dico che benché da giovani siamo inclini a ricercare in altri la causa dei nostri mali, col subentrare dell'età adulta in alcuni pochi nasce la buona volontà di governare non solamente ciò che a tutti riesce comodo controllare, ma soprattutto gli effetti di quello che in genere riesce affatto scomodo, e che in apparenza è del tutto incontrollabile. Questo vuol dire: avere se stessi sotto controllo.

101.	Quante forme di coraggio si possono dare? Io distinguo il coraggio di fronte a se stessi dal coraggio di fronte agli altri. Uno può ben essere coraggiosissimo davanti a se medesimo, nondimeno risultando un vile innanzi agli altri. E infatti il più alto grado del coraggio è così lontano da quello che comunemente ci si rappresenta, che esso è facilmente scambiato per viltà. Vedi Cristo, il quale fu coraggiosissimo non solamente davanti a sé, ma pure innanzi agli altri. Il modo in cui morì fu una manifestazione pubblica del fatto che dall’opinione pubblica egli sapeva completamente prescindere: una dimostrazione del fatto che niente, nemmeno l’insopportabile umiliazione della croce, avrebbe mai potuto impedirgli di esser quel che era. Una manifestazione di totale controllo di sé e di come la sua stessa vita dovesse essere innanzi alla morte. 

102.	Chi per viltà rinuncia a quel che ama, suole far pagare al mondo intero il fatto di non esser diventato quello che sarebbe stato se, ardendo, avesse fatto quello che voleva. Chi si scaglia sempre contro gli altri, in verità è arrabbiato con se stesso.

103.	È più coraggioso chi compie azioni eroiche in presenza di testimoni, o chi nella notte si ritrae ad affrontar le proprie ombre? Il coraggio è spesso associato ad azioni che per pericolosità hanno in serbo di togliere la vita; uno è considerato tanto più audace e prode, quanto è più grande il pericolo che affronta. Ma benché nessuno disconosca questo tipo di coraggio, va chiamato pure coraggioso chi, non per necessità ma per possibilità, rinuncia ad apparire, a non farsi valere, e ad astenersi da riconoscimenti di sorta. E proprio perché nessuno le chiamerebbe coraggiose, queste sono appunto cose coraggiose.

104.	Tutto ciò che è comunemente ignorato, trascurato e bistrattato, come il luogo in cui si vive, la compagnia che ci si sceglie, il cibo che si mangia, i libri che si leggono, è infinitamente più importante di tutto ciò che i grandi sapienti, i sublimi e propri esperti chiamano importante. La tendenza a trascurare l'essenziale genera il superfluo, la smania di essere importanti spinge a trincerarsi dietro false idee, idee lontane dalla realtà e che hanno più dell’astratto che del concreto, più dell’inutile che dell’utile. L'intellettuale, il dotto, il sapiente, il professore, il politico di turno, sono per necessità di conservarsi nel prestigio costretti a difender le fandonie delle quali ciarlano: se queste venissero meno, se le astrazioni di cui si nutre il loro prestigio si sfaldassero, le loro vite scoppierebbero come iridescenti bolle di sapone. 

105.	Qual è il momento più scioccante e più importante della tua vita? Forse che non è quando ti accorgi di essere un parassita in mezzo a tanti parassiti, e che la tua vita, per quanto ti sia cara, nell'economia generale dell'esistenza ha lo stesso valore e peso di uno sputo in mezzo al mare?

106.	Chiunque sia illuso di aver decifrato l'enigma umano, è senz'altro vittima di questo stesso enigma. Egli canta vittoria per essere sfuggito a un labirinto di cui è ancora prigioniero. 

107.	A colui che è veramente buono non interessa suscitare l'impressione della sua bontà. Chi è buono non si preoccupa di apparire buono, e riconosce che, a volte, si rende indispensabile essere cattivi, secondo quel detto per cui I must be cruel only to be kind. La vera bontà non si cura di essere riconosciuta, né ripone speranze a che la si ammiri. E tanto le è estranea l’intenzione di apparire, che anzi quanta più pertinacia si mette nell’esser chiamati buoni, tanto è più facile che si sia cattivi: perché l'inclinazione a ostentare una qualità, è il più sicuro segno che questa è assente in chi l’ostenta.

108.	Se vuoi diventare te stesso, devi smettere di essere chiunque altro.

109.	A lungo andare, la semplicità, la delicatezza, l'elasticità, la morbidezza, vincono sempre i loro opposti; proprio come la verità, che benché possa essere sommersa e rinnegata, dopo molto finalmente emerge, e tanto più violentemente quanto più forzatamente la si cela.

110.	Un momento di silenzio, una visione introspettiva, un'attenta e indipendente osservazione della vita sono cose spesso sufficienti a far nascere il sospetto di esser qui da sempre, e di non poter andare via, ma che tuttalpiù sarà possibile rifarsi in qualcos’altro. Dopo tutto, ogni inizio ha la sua fine, ma è anche vero che ogni termine ha il suo inizio. Ma chissà quante parole, quante fatiche e quanto sudore dovranno passare affinché il tempo ci disveli pienamente queste cose! 

111.	Qualsiasi cosa tu intenda fare, punta sempre sulla qualità. Non esagerare: fai poco, ma quello che fai, fallo bene. Contieniti nei limiti dell'essenziale, mantieniti in equilibrio, e ricorda che il troppo, è troppo spesso padre del nulla; e che chi troppo vuole, spesso nulla stringe. Prediligi ciò che è poco e buono a ciò che è tanto ma cattivo: solamente ciò che è buono regge la prova del tempo. 

112.	L’amor proprio, e così la smania di elevarsi sulla più alta delle altezze, ci rende spesso presbiti e, seducendoci a guardar lontano, ci impedisce di vedere ciò che ci è vicino. L'ambizione di viaggiare in terre lontane – per il sol fatto che son distanti rispetto a dove ci troviamo – la dice lunga su quanto poco attenti e concentrati siamo intorno a ciò che abbiamo sotto i nostri occhi. Siamo sempre occupati a supporre che per provare un’emozione ci sia necessario andare chissà dove, quando tutto ciò che in fondo richiediamo, ciò di cui abbiamo veramente bisogno, e di cui non possiamo proprio fare a meno, è la tanto straordinaria quanto rara capacità di osservare quello che, per ordinarietà, non sappiamo percepire al nostro fianco.

113.	Benché non si possa dire che il coraggio non ha nulla a che vedere colla paura, è errato supporre che un uomo sia coraggioso nella misura in cui non teme nulla, giacché anche il più coraggioso conosce bene la paura, e perché, in effetti, a separare il coraggioso dal codardo, non è il fatto che il primo è privo di paure, ma l’esser lui capace di affrontarle. Il coraggio non è assenza di paura ma dominio della stessa. D’altronde, quale coraggio si può riconoscere a chi non ha paura? Io, per esempio, non temo gli insetti, ma mi merito per questo di essere chiamato coraggioso se prendo in mano un ragno? Semmai, è all’aracnofobico che si spinge a far la stessa cosa, che spetta l’applauso.

114.	Nessuno è più cattivo di chi è certo di essere assolutamente buono; perché a voler essere buoni, bisogna sempre considerare di poter essere cattivi, e mettere in conto che le proprie azioni possono sortire effetti opposti a quelli che si spera produrranno. 

115.	Consiglio per il giovane. Non ascoltare troppo i consigli che ti danno. Impara ad ascoltare il tuo cuore e impara a scendere lungo i tuoi torrenti.

116.	I più patetici sono quelli che si montano la testa così tanto, che arrivano a persuadersi di dover salvare il mondo. Poverini! Devono ancora salvare se stessi… 

117.	Come dagli alberi le foglie, così dagli uomini le idee dovrebbero cadere e rinnovarsi ogni in stagione, perché a tener vivo quello che è per tempo divenuto secco e moribondo, si finisce a violentar se stessi.

118.	Le cose e le persone di cui non si sospetta nulla, sono quelle verso le quali sarebbe bene usare la massima circospezione. Ma chi vive meglio? chi sospetta di ogni cosa, o chi se ne frega e dice: Io di voi mi fido, ma avanti! se volete mettermela in quel posto, dalla vita accetterò anche questo!

119.	Puoi anche azzardarti a giocare sporco col destino; ma chi ti garantisce che un giorno di questi la vita non ti si rivolterà contro come un cane rabbioso?

120.	Cosa mai può darsi di più importante, essenziale e fondamentale a questo mondo, che il sapere precisamente quello che si vuole, e agire secondo la propria volontà, sempre e indipendentemente da quali e quante siano le influenze opposte? Tutto nell'uomo non domanda che questo: fai quello che senti, fai quello che vuoi! Vale a dire, fai quello che non puoi non fare, quello che se non facessi, senti che ti pentiresti di non aver fatto. L’uomo deve arrendersi a fare quello che sente di non poter non fare. Può costargli la carriera, la famiglia, la faccia, l'amore, e persino la vita… ma nessuno può mancar di fare ciò che la natura l’ha obbligato a fare. Perché ben può darsi che vadano tutti a destra, che seguano tutti la medesima direzione, ma quell’uomo che sente esplodergli l'incontenibile desiderio di andare a sinistra, non può andare a destra senza morire un poco.

121.	Non è se non dopo aver taciuto lungamente che si può riprendere a parlare.

122.	«Come una testuggine impaurita, mi ritiro e mi nascondo; mi ritiro e mi nascondo soprattutto quando il mondo è pronto ad elogiarmi: nulla mia spaventa più di un “bravo”. Gli applausi mi hanno sempre reso più maligno, e ogni volta che si prova a illuminarmi, prontamente fuggo dentro la mia ombra».

123.	«Il mio cuore mai non batte al ritmo delle vostre mani, la mia anima si spegne sotto i vostri fari. Preferisco stare al buio, che affogare nella vostra iridescenza».

124.	«Oh Vita! Sulla tua bilancia io ho pesato il mio sapere, e ho scoperto che non pesa più di quello di chiunque altro. È dal silenzio che io traggo ciò che è più importante. Tutti i vostri insegnamenti sono semi-distrazioni. In fondo, non son figli vostri, e quanto poco vi somigliano! Affermate che la vostra cultura spezzerà le mie catene, ma dovete considerare di essere voi stessi prigionieri. Siete nati dietro a sbarre che vi inducono a chiamare “salvatore” il vostro eterno carceriere. Quando suonate, i vostri strumenti fanno sempre un gran baccano, e per quanto vi sforziate di chiamarvi artisti, sarebbe stato meglio se non ci fossimo mai visti. Usate parole importanti: ma non sarà perché siete i massimi ignoranti?»

125.	L’altezza alla quale uno perviene, uno la misura solo in relazione a ciò che è stato.

126.	Le ambizioni sono spesso mete verso cui viaggiamo nell'oblio del nostro punto di partenza. Ma a proceder senza cura del perché siamo partiti, diventiamo mezzi che altri impiega per raggiungere i suoi fini.

127.	I am grateful of being what I am precisely because I am not what they want me to be.

128.	Quando tutto va bene c'è sempre qualcosa che si prepara a far del male.

129.	Di ogni cosa che si incontra, prima o poi arriva la fine. È da pazzi illudersi che le cose durino in eterno.

130.	Non c'è modo di apprezzare la compagnia, se non si è maturata una certa capacità di convivere con la propria solitudine.

131.	Quanto più proviamo a nasconderci, tanto più trasparenti diventiamo agli occhi altrui.

132.	Una testa di cavolo sarebbe disposta a vendere sua madre, pur di non ammettere di aver sbagliato. Ed è tanto più stupido chi seguita a celare il proprio errore, quanto più si considera che questo è l'unico contegno che impedisce di risolverlo, e di andare avanti e migliorare. Lo stupido continua a promuovere ciò che non funziona anziché cambiare. Egli innova i metodi per vendere, ma non cambia ciò che vende.

133.	Se si fanno troppi scalini tutti in una volta, si finisce che si inciampa. Le scale vanno fatte con sveltezza, ma sì pure con avvedutezza.

134.	In che cosa consiste la massima virtù? Nel non preoccuparsi di essere virtuoso.

135.	Più punto alla perfezione, più mi accorgo e sento di essere imperfetto.

136.	Un albero non teme di sbocciare, e quando è forte e verde, non si arresta innanzi a ciò che è secco e prossimo a morire.

137.	La speranza è tanto più alta, quando di essa si è meno coscienti, e il suo apice ha un indiscutibile sentore di follia.

138.	Quale uomo è maggiormente degno di rispetto? Quello che, scandagliando il proprio cuore, trova e affronta merda a non finire.

139.	Due sono le fasi che attraversa il grande pensatore: quella della solitudine: “sono solo”: questo è il lacerante grido di chi pensa con la propria testa. E “tutto è vano”: questo è il malinconico tormento di chi penetra le cose. Il pensatore che supera ’sti guadi perigliosi, procede dritto sul sentiero delle stelle…

140.	Ci sono uomini che si vantano di esser grandi; ma io ho imparato che i grandi sono anche quelli che più di tutti fanno ombra e tolgono la luce.

141.	Chi impara ad amar la vita, impara a non temer la morte; chi al contrario mai non vive, mai non smette di temerla.

142.	Per qualunque difetto uno abbia, il rimedio non consiste nel simulare un pregio inesistente, bensì nel cercare forza di riscatto.

143.	Davvero, uno può anche avere a cuore il mondo; ma più si cura degli uomini, maggiormente viene sbeffeggiato. Prima che degli uomini, è bene curarsi di se stessi.

144.	Se ti vergogni di quello che hai fatto, o di ciò che devi fare, non ingannarti con simulazioni e dissimulazioni: piuttosto, ferma il passo e pensa a fare qualcos’altro.

145.	Che cos'è male? Tutto ciò che ammorba, che svilisce, che atterra, ciò che imprigiona, che impedisce e formalizza. Che cos'è bene? Tutto ciò che fa volare, che libera, che consente, che innalza, che affranca, che riempie di gioia, che rafforza lo spirito, che irrobustisce. E che cos'è che ammorba, svilisce, atterra, e che ti imprigiona? Le frasi false, l’essere saccenti… E che cos'è che fa volare? Che cos'è che libera, consente, innalza, affranca, riempie di gioia e ti rafforza nello spirito? Che cos'è che irrobustisce? Non le parole, quanto più il crescendo della voce che ruggendo scaturisce dal tuo cuore. Sentire che stai diventando ciò devi essere: questo è bene. Lasciare che l’imperscrutabilità del futuro assurga a causa del presente: questo è giusto. E che cos'è che è sbagliato? Permettere al passato di frenare il presente, e per timore di cambiare rimanere quello che si è sempre stati. Tu non sei una statua: tu sei cambiamento. Possa il tuo destino imporre il suo volere.

146.	La vita ha questo di incredibile, che per ingiusta, cattiva, malvagia, pungente, fredda e spietata che possa sembrare, non hai modo di migliorarla lamentandoti, dimenandoti e bestemmiando: se la vita ti fa lo sgambetto, non puoi che ridere e rialzarti.

147.	Chi è che amo io? Io amo quelli che compongono melodie e fan ballare e fan sognare. Io amo quelli la cui felicità nasce dai loro superamenti, e non dagli altrui fallimenti; quelli che ogni giorno salgon sempre nuove scale. Io amo quelli che non temono di morire, quelli che vivono così intensamente che possono dire: Vieni morte, affronterò anche te, mio ultimo ostacolo! Io amo quelli che misurano la vita col criterio dell'amore, quelli per cui la vita vale tanto quanto è più profondo il loro cuore. Io amo gli uomini che sanno piangere, gli uomini che hanno il coraggio di essere bambini. Questi sono gli uomini più odiati, perché sono tutto ciò che gli altri, pur volendo essere, non sanno diventare. Io amo gli uomini il giardino dei quali produce più di quanto non riceva. Io amo gli uomini il cui passato è un erroneo fondamento di uno splendido avvenire. Amo gli uomini che sanno morire – quelli che non temono di vivere. Amo gli uomini che sanno dire “no” quando per timore son portati a dire “sì”. Io amo quelli che fanno ridere e a cui non frega nulla che io rida. Io amo quelli che si fanno canzonare, e il cui spirito non soffre per le critiche che riceve. Amo solo quegli uomini che fanno, e non quelli che straparlano di quello che hanno fatto. Amo quelli che si tappano la bocca pur se hanno diritto di parlare. Io questi li amo perché sono gli unici che sanno dire. Io amo quelli le cui mani portano i segni del lavoro, così come amo quelli solitari, poiché è nella solitudine che si impara ad apprezzare la compagnia. Io amo gli uomini che dicono menzogne per esporre verità. Io amo gli uomini che non temono di bestemmiare: quelli che hanno smesso di temere le parole… Io amo gli uomini la volontà dei quali è chiara come un mare cristallino, forte come un tuono, e irremovibile e profonda come una solida radice.

148.	Devi andare fino al fondo, se vuoi risalire con potenza. Quelli che per timore frenano anzitempo all’approssimarsi delle curve della vita, sono agevolmente sorpassati dall’intrepidezza di coloro che non temono la morte.

149.	C'è un tipo di uomo che mi è difficile sopportare, un genere che per mancanza di veracità mi è pressoché impossibile accettare; e questo è quello povero e, per così dire, pigro di cuore, quello che è incapace di emozionarsi, di stupefarsi, come pure d’arrabbiarsi o felicitarsi delle cose, insomma quello che per ragioni varie è rigido, composto come il ghiaccio. E se non lo sopporto, probabilmente è perché quell’uomo ce l’ho dentro, ma non riesco ad affrontarlo, in quanto che noi tutti odiamo solo quello che non accettiamo e non riconosciamo di noi stessi.

150.	Qual è l'azione migliore? Dico la più saggia azione che un uomo possa compiere? Essa è quella che piace nel presente e che procura un bene nel futuro. Di cosa sia fatto e come si presenti tale bene, resta da vedere. Ma a guardar le cose nel complesso, a quello che la vita appesantisce è preferibile ciò questa alleggerisce. Questa azione che sto per intraprendere, quest’impresa che sto per compiere, questo obiettivo che voglio raggiungere, che cosa farà: mi alleggerirà o mi appesantirà la vita? La renderà più facile o più difficile? – In tutto quel che fai, punta alla semplicità; e bada di non essere complesso. Preoccupati di togliere e sottrarre, non di aggiungere e complicare. Di meno è sempre meglio che di più.

151.	Il fatto che vediamo le cose in un certo modo, e non le vediamo in nessun altro, è principalmente dovuto all’esser noi di base abituati a considerarle in quel tal modo, e al fatto che per mancanza di materia cui paragonarle, non ci applichiamo a interpretarle in altro modo. Non è perché “siamo quel che siamo” che percepiamo le cose in una tal maniera, quanto più perché le abbiamo sempre percepite solo in un tal modo.

152.	L'arte di finire dipende da quella di iniziare; ed è soprattutto per questa che si arriva a quella.

153.	Come l’onestà è inseparabile compagna dell'animo puro, così è contrariamente vero che la disonestà è figlia di uno spirito inquinato e sporco.

154.	Forse è proprio come è stato detto, che la vita va vissuta senza se e senza ma, perché quando finalmente avrà finito il proprio corso, quale senso avrà mai avuto se non la si sarà vissuta interamente?

155.	La vera maturazione non consiste tanto nel premunirsi per tempo contro ciò che gli altri posson fare, quanto più nel far cadere nell’indifferenza ogni minaccia che da quelli possa derivare. L'uomo veramente saggio, non è il guardingo che si aggira per il campo della vita imbracciando scudi di metallo, ma quello che con sicurezza incede sul proprio sentiero dicendo… anzi no, senza dire né pensare niente.

156.	Chi si augura che altri soffra, in verità ha bisogno di soffrire.

157.	Sebbene il coraggio sia generalmente associato al compimento di azioni temerarie, le più coraggiose delle azioni sono sempre quelle che non appariscono, e che per tenace volontà rimangono nell'ombra dell’autore che le compie. E quelli che pur potendosi esibire si ritirano in silenzio, quelli sono veramente coraggiosi, ché serve un gran coraggio per apparire vili quando si può apparire forti. Chi vuol essere riconosciuto coraggioso, quello non è pienamente coraggioso. Anzi non lo è affatto: il bisogno di conferme esterne tradisce sempre una carenza interna.

158.	Thou know’st ‘tis common; all that lives must die, passing through nature to eternity. Però siccome niente scopare, tutto ciò che è non può che essere già stato, ancorché sotto forme e aspetti sconosciuti. Da un’eternità, tutto seguita a cambiare, passando da una forma all’altra. Quanti mondi sono stati? Quante vite abbiamo vissuto? L’apparenza ci induce a dire “una sola”, ma in fondo noi sentiamo che son tante.

159.	Non dar troppa lingua ai tuoi pensieri.

160.	Sembra quasi che la vita prenda in ostaggio certi individui al solo fine di esprimersi in tutta la sua forza, mentre in altri par che metta solo ogni suo scarto di energia.

161.	Nella psicologia dello stoico, è costantemente all'opera un elemento: la menzogna. Questa è una condizione fondamentale della sua vita: egli non accetta – perché non vuole, non riesce, o non gli conviene di accettare – gli elementi della realtà su di lui. Per vivere gli è necessario ingannarsi intorno a come stan le cose. Ingannandosi, egli vede il bene dov’è male, il tepore dov’è gelo, ecc. Nel complesso, lo stoicismo è una sorta di filosofia da militare, un volersi far male quando non è necessario; un voler incedere a testa alta benché nessuno mai ti manchi di rispetto; un volersi corazzare e trincerare per paura di essere feriti. Una filosofia troppo preoccupata del futuro perché si possa vivere il presente. Un aprir l’ombrello quando fuori ancora è soleggiato… Suvvia, mi si dica: che rispetto si deve prestare a una stella che per non esploder si contiene?

162.	Nell’adolescenza le certezze dell’infanzia sono poste sotto attacco dell'intelligenza; e quello che si pensa è così forte, che in macerie manda pure la più solida fortezza. In quel frangente di vita così disorientante e sconvolgente, non si può fare altro che contare su di sé. Ed è forse lì, nelle more di quei drammi, che inizia a formarsi la fiducia in se stessi.

163.	Se la vita mai non fosse stata, e nessuno mai fosse vissuto, che ne avrebbe perso l'esistenza? Più si cerca una risposta, meno facilmente la si trova. Il pensiero limita se stesso. La verità, se si trova nel pensiero, il pensiero la contiene e la trattiene. Ma ancora io mi chiedo e mi domando com'è che non si trovan le risposte. Qualcosa non va col nesso causale! Alla possibilità di porre una domanda, dovrebbe per natura conseguire una risposta. Perché in certi casi questo non avviene? Certe operazioni sono nella mente come acqua tra le dita. Siamo immersi in questa vasca di ignoranza, dov’è secretato ciò che abbiamo impulso a disvelare. La volontà che abbiamo di sapere vacilla al cospetto dell'ignoto. Quanto più vogliamo sapere, tanto meno ci capiamo: perché la vita non vuole essere compresa, non vuol essere capita, né vuol essere studiata, ma vissuta solamente, e non pensata e ragionata, bensì solo consumata, adempiuta, e forse, anzi certamente pur goduta e divorata. Perché la vita è donna, e così vuol essere trattata.

164.	Conviene provare subito, e se proprio bisogna fallire, è bene fallire presto, perché prima si cade, più tempo si ha a disposizione per tornare in piedi.

165.	Che cos'è che porta a ricercare fuori la causa dei mali che coviamo dentro? Perché non sappiamo riconoscere in noi stessi la radice dei nostri problemi? Perché siamo convinti che di ciò che avviene la responsabilità debba essere di altri? Risposta: incapacità di osservare, mancanza di onestà, eccesso di orgoglio.

166.	Oh impenetrabilità della vita, quale che sia il mio destino, lascia che della speranza il vento la mia vela spinga sopra l'esistenza. Voglio il sole sulla faccia, e del mare voglio cavalcare le impetuose onde! Oh vita, oh mare, ho musica nelle mie orecchie… Permettete che mi tuffi dentro a voi. A chi giova trattenersi? C'è qualcosa che mi chiama da lontano; al di là dei confini, delle convenzioni, qualcosa sta di me gridando il nome. Mostrami il suo volto! Esistenza, vita, mostratemi la via! Fate che con piè sicuro io proceda al mio traguardo. Come un fulmine la notte romperò, e porterò la luce dove manca. Dentro le mie grotte, goccia dopo goccia le mie lacrime hanno dato luogo a un cascata di potenza: una cascata pronta a rompere le dighe. Come un fiume sopraggiungerò a levar la sede dov’è tanta, e con violenza spezzerò la lance di coloro che sono falsi!

167.	È con ragione stato detto che senza esperienza l'uomo poco o niente vive; ma ciò che si è taciuto è che “acquisire esperienza” non significa “esperimentare un'infinità di cose diverse”: tutto ciò che si subisce ma che non si capisce, non solo non fa bene, ma fa infatti spesso male. Esperimentare e non capire o non sentire il senso della vita che tu vivi… Sai pensare nulla di più inutile?

168.	Quando uno dice di volerti rivelare un segreto, domandagli se è necessario che te lo confessi, perché se il segreto è inopportuno, non solamente a lui, ma anche a te può derivare un danno.

169.	Hai mai visto un vulcano che eruttando si preoccupa di dove andrà la lava? Hai mai visto un fiore che sbocciando vuol sapere del profumo che profonde? Impara ad agire con pazienza e precisione. Per tutto ciò che fai, lascia fuori tutto il resto. Se ti lavi i denti, pensa ai denti. Se fai da mangiare, pensa a quello che cucini, e non pensare ad altro. Quando scrivi, guarda scorrere la penna, senti e osserva come macchia il foglio; non pensare a come scrivi: ogni scritto nasce e prende corso dal pensiero…

170.	Tutto quello che facciamo, se non è fatto per amore, non è per altro fatto che per ingannare il tempo, per riempire il vuoto che la vita fa sentire prima della morte. Tutti i piani che svolgiamo, tutti i progetti più sentiti, a nulla veramente servono se non a procurare un senso della vita.

171.	A dire il vero, siamo tutti convinti nel profondo di sapere, siamo tutti abbarbicati a certe nostre convinzioni, siamo tutti dipendenti dalle cose in cui crediamo maggiormente; e se, per disgrazia, domattina dubitassimo di tutto quello che sappiamo, come sassi sprofonderemmo in un abisso di follia. A tenerci a galla sono le certezze da cui il pensiero muove i propri passi; un pensiero per sua sorte evanescente, fuggevole, imprevedibile, e così incapace di rigare dritto, che è per forza bisognoso di sostegni, schemi e indicazioni di ogni sorta. Ed è per questo che è difficile pensare di testa propria: ciò equivale a viaggiare di notte in boschi cupi e tenebrosi. Ci sono persone in cui ghiacciai si spaccano di continuo, magari a causa di una giornata troppo calda; persone il cui pensiero erompe e spacca ciò che trova sul suo corso… Ma quando si spezza il ghiacciaio di un convincimento, come una slavina a volte crolla tutta la montagna. Anche la psiche regge fino a un certo punto, anche la psiche ha i suoi punti di rottura…

172.	Nessuno ha diritto di imporre la sua posizione, né di far valere un suo principio o indurre gli altri a fare quel che crede, se non rifacendosi al potere bello e buono, anzi al potere mascherato da giustizia, giustezza, opportunità, bene assoluto e discorrendo; e presumendo la sua prospettiva essere più giusta, favorevole, meritevole di quella degli altri.

173.	Dell’esistenza non c'è parte, componente, aspetto o elemento qualunque, che non abbia per destino di mutare. Ogni cosa prima o dopo perde la sua identità, ognuna arriva a decomporsi, a disfarsi e trasmutarsi in qualcos'altro, lasciando d'esser ciò che era, e principiando ad esser altro, quasi che la condizione di ogni parte di esistenza sia, piuttosto che la nascita e la morte, solamente il cambiamento. Par che possa infatti dirsi che del tutto niente nasce o muore, ma che tutto solamente si trasforma: delle cose animate ci si forma l'impressione che muoiano dopo che hanno preso vita, ma un esame più approfondito rivela che la morte non è che un perdere la propria identità per tornare al tutto multiforme. Vista da questa angolazione, la morte non è mai una fine senza uscita, bensì sempre un nuovo inizio. Meglio: ciò che noi chiamiamo morte, configura sì una fine, ma per ogni cosa che finisce, ecco che ne nasce un’altra! che pur avendo un’altra forma e un altro aspetto, è nondimeno fatta della medesima sostanza di quella che è scomparsa. Tutto ciò però non toglie che niente è per ognuno più importante della propria vita, alla quale ci si aggrappa con fervore e con passione…

174.	È necessario che nel bambino si sviluppi un certo senso di bellezza, affinché da grande lotti per amore delle cose belle, più che per ripugnanza delle brutte. Troppi, troppissimi uomini non sanno che lagnarsi e lamentarsi di ciò che loro trovan brutto; ma che senso ha scagliarsi contro certe cose, se non perché se ne amano delle altre? Finché la terra sarà abitata da uomini senza amore, finché la madre terra non troverà lo scopo per cui lotta, seguiterà a girare, certo!, ma girerà pur sempre indarno…

175.	Smettila di pensare ai grandi piani, alle cose remote! Rimani concentrato su quello che è più prossimo e fondamentale. È questo che alla fine ha più valore, e che ultimamente si fa più sentire.

176.	L'unica vera perdita di tempo, è quella che delle cose che ti portan fuori strada, quella che ti fa sbandare e che ti guida sui sentieri altrui. Fino a che rimani concentrato su te stesso, non hai nulla di cui preoccuparti. Dopo tutto, quale prospettiva puoi anteporre a quella di scoprir chi sei davvero?

177.	Il pregiudizio che le proprie azioni miglioreranno l'altrui vita, la preconcetta opinione di chi crede di sapere cosa sia per altrui bene, sono le più profonde piaghe che la vita ci potesse presentare – sono un’onta della quale non si scappa se non dominando i propri istinti. Nessuno è libero se non quando si trasforma nel padrone di se stesso.

178.	L'amore che proviamo per gli altri non è che un’espressione dell'amore che proviamo per noi stessi. Lo stesso vale per l’odio.

179.	Ma la vuoi piantare di preoccuparti così tanto?! Quello che è in destino che succeda accadrà indipendentemente dal grado della tua preoccupazione. La vita è una canzone che devi ascoltare, vivere e ballare a più non posso!

180.	Tutto è strumentale, funzionale, e serve a tutto il resto: l’esistenza non è che un sistema i cui elementi si supportano a vicenda. Ed è così perfetto ’sto sistema, che benché ci appaia rotto, non ha mai smesso di operare.

181.	Convincere qualcuno intorno alla opportunità di fare quello che tu vuoi, non è difficile. Ciò che è veramente difficile, è non farsi detestare da quello che hai convinto e che ha capito di voler tutt'altro.

182.	Medita sui pensieri che hai nel cuore, e assicurati che i più non siano frutto di rancore.

183.	I bambini che sono privati dell’amore, sono quelli che fra tutti più ne vogliono da grandi. Il pericolo per loro è di non riuscire ad ottenerlo. Questo tipo di mancanze si esprime nel pretendere l’amore. Voglio, voglio, voglio, dice l'adulto che pretende amore. Dammi, dammi, dammi, dice il suo compagno che lo ascolta. E nessuno ottiene niente…

184.	Il piacere che l’uomo prova nell'operare, la soddisfazione che lo infiamma nel perfezionarsi, l'entusiasmo, il brio, l'eccitamento che lo riempie e lo ricolma quando riesce a superarsi – il bene che a se stesso ognuno apporta, trascende i confini del suo corpo e come luce di un diamante si propaga al molteplice.

185.	C'è una sola categoria di persone che non è mai riuscita a fare nulla, e per certo è quella di coloro che non hanno mai provato a fare niente.

186.	Il pensiero più intelligente è quello di colui che riesce a esprimere, o forse dovrei dire quello di colui che trova il coraggio di ascoltare, interpretare, e successivamente dare forma al proprio sentimento, a quel che sente, e quindi alle cause e agli effetti di questo suo sentire. Io mi autocondanno per essermi avventurato in luoghi astratti senza riconoscere che iv’ero arrivato per l’estasi nata dal credermi capace di trovare ciò che io credevo altri non essere in grado di percepire. Mea culpa. Quei pellegrinaggi erano spesso alimentati dalla sola prospettiva di dimostrare che rispetto ad altri io potevo, che ero in grado di montare in cima al pensiero tal dei tali, che potevo vedere, scorgere e scoprire la tal cosa. Che pensieri da gradasso!… In casi come questi, la mente non procede che dall'ignoranza di se stessa, del sentimento che si prova – un sentimento che per compensazione sgomitando prova a farsi spazio per uscire.

187.	Non è facile diventare quello che si è quando sia tutto il mondo contro; ma forse è ancora più impossibile riuscirci quando lo sia tutto a favore. Uno diventa quello che è solo grazie agli ostacoli che affronta. Quelli poco ostacolati, poco osteggiati, poco impediti e frenati nella vita, sono appunto quelli che in assoluto hanno raggiunto meno; quelli la cui mano non ha mai colpito nulla, in fatto di capacità sono rimasti ciò che erano. Come ogni muscolo, così ogni uomo non cresce se non sollevando i pesi della vita. Una vita senza pesi è una vita senza superamenti, senza avanzamenti, un annoiarsi in trincea aspettando il sopraggiungere di qualche nemico. Chi vuole una vita del genere! Tanto essenziali sono gli impedimenti, che i più grandi non solo non si lagnano di averne, ma per giunta se ne creano quando non ne hanno. Uno cresce nella misura degli ostacoli che affronta, e poco importa quanto cade: egli è tanto più importante quante volte si rialza. Da che prospettiva merita di essere osservato un uomo se non da quella che lo considera in ragione dei suoi sforzi? Cos’è che è grande, se non l’essere cresciuti a proporzione di ciò che si è affrontato? E come, o per mezzo di cos'è che cresce uno, se non grazie a quello ch’egli affronta? Chiedete a chi si trovi un gradino sopra il vostro se non gli è costata un poco di fatica quell’altezza. Qualora ciò non fosse, lui sarebbe un impostore, e benché si trovi così in alto, state certi che domani cadrà rovinosamente in basso. Per ogni colpo che si accusa, c'è un osso che si irrobustisce. L'uomo per natura non s’accresce e non migliora, se non quando cade e quando si rialza. Il merito si trova nella fatica, nell'assenza di rassegnazione, nella perseveranza, nello sforzo che si mette nel provare e riprovare fino a sfinimento.

188.	Uno deve per davvero andare via da tutti altri, deve allontanarsi e perdersi in se stesso, per capire chi egli sia.

189.	Quando senti di aver finito, abbi il coraggio di fermarti.

190.	Per quel che osservo, è vero che ciascuno è in un modo o nell'altro speciale rispetto a tutti gli altri, e che per straordinarietà potrebbe elevarsi sopra a tutti. Ma com'è vero quel che ho appena detto, è nondimeno vero questo, che sono incredibilmente pochi quelli che scoprono in che cosa tale specialità consiste. E siccome ancor meno sono quelli che, scopertala, la esercitano, ne segue che di uomini straordinari ce ne sono giustamente affatto pochi, e che codesta eccezionalità non risulta essenzialmente da nulla fuorché dal coraggio di scoprire e praticare quel che si è davvero.

191.	Life is probably nothing but a mistake, the solution of which is not, or cannot be death, but awareness!

192.	Fare o non fare: questo è il problema! Non so cosa fare, non so cosa devo fare, non so che cosa mi convenga fare: ecco il problema che attanaglia tutti quanti. Ma diamine!, iniziate a fare qualcosa...

193.	È solamente iniziando, sbagliando e riprovando a fare quello che si sogna, che finalmente in ciò si riesce. Ogni adempimento, ogni riuscita, ogni successo, sono sempre radicati nel coraggio di muovere il primo passo, nella persistenza che sorregge i successivi, e nella forza che, spesso unicamente quand’è somma, permette che si involi al gran trionfo.

194.	Si dice sempre che dalla vita è bene non aspettarsi nulla, e si raccomanda con prudenza di non riporre mai troppa fiducia in quel del prossimo, in quanto che la vita è sempre pronta a farti lo sgambetto, o peggio, a mettertela in quel posto. Eppure ognuno spera sempre in qualche cosa, e si lascia ingannare nella speranza facendo lunghi viaggi fantasiosi, e confidando che il domani sarà meglio che non l’oggi. Senza la speranza, senza la possibilità di aspettarsi un miglioramento, un colpo di scena, o un evento che per straordinarietà converta il male in bene, il cattivo in buono, il malvagio in benevolo – senza questa aspettativa, non si trova un senso nella vita, e per profondamente che si guardi, dalle cose non emerge che cupezza e inconsistenza. Della speranza non è l'oggetto ma il grado che ha valore. Dove o su che cosa punti la speranza non è tanto importante quanto il grado che essa raggiunge: indipendentemente dall’oggetto cui egli mira, l'uomo è tanto più vivo quanto maggiormente spera. L'apatia non è che assenza di speranza, come la depressione, dove nulla importa, nulla conta, e tra il vivere e il morire non si vede differenza. Ci sono momenti in cui la fiamma della vita sembra che si debba spegnere, momenti in cui par che non vi sia rimedio, e che tutto debba andare per il peggio. Ma anche in quei momenti una fiammella, o forse addirittura una scintilla, resta accesa in fondo al cuore, e basta appena un venticello a infiammare nuovamente tutto quanto; basta un sogno, un alito di ossigeno perché tu ritorni in vita. Ma se quello non arriva, se quel venticello non si fa sentire… Alla lunga ci si stanca di sperare. Anche la più forte e più accanita delle speranze abbisogna delle sue conferme. Nessuno può sperare in eterno, nessuno può per sempre rimanere appeso a un filo di speranza, se a questo non si allaccia qualche cosa di concreto.

195.	Si può anche avere tutto, ma questo tutto poco o nulla vale se non si possiede un obiettivo assieme alla speranza di raggiungerlo.

196.	Ecco, in fondo non c’è uomo che non voglia essere grande, o che non ambisca a mettersi alla prova, sebbene segretamente o discretamente o sottraendosi allo sguardo di altri. Perché in fondo, in fondo il tempo serve nella misura in cui a se stesso uno dimostra di non essere uno in mezzo a tanti, ma di essere qualcuno. Ciascuno vuole contare, ciascuno vuole riempire la sua vita di un significato personale, e dire al proprio specchio: ecco, questo è quello che il destino aveva in sorte!

197.	Noto con piacere che le lezioni più utili nel pratico, e più intrise di verità profonda, non provengono da quelli che della filosofia o della religione hanno fatto una professione (chi l’avrebbe detto mai!...), ma da quelli che soffrendo hanno capito.

198.	Seppur in mezzo a mille, io mi sento spesso solo; e spesso tanto più isolato e abbandonato, quanti più son quelli che mi stanno attorno. E sono certo che non sono il solo che si sente solo in questo modo.

199.	Ciò che più difficilmente accetti, è ciò che maggiormente ti colpisce. Però bada che non è la cosa per se stessa che ti nuoce, ma la scarsa facoltà di accettazione, cioè il non esser tu capace di accettare quello che di te riflette.

200.	Chi non sa accettare né tragedie né dolori, e che in fretta e furia si rintana nel piacere artificiale quando questo o quel fastidio sopraggiunge, assomiglia a un vetro delicato, il quale si diverte a fare il duro, ma che si spezza appena gli si calcia contro un sassolino.

201.	Il caso può spesso rivelare cose le quali sono insieme più strane e più utili di quelle che noi stessi cerchiamo e vogliamo incontrare. Questa duplice qualità – stranezza e utilità – fa sì che dapprima le facciamo oggetto di sospetto ma poi, se il coraggio ci supporta, le sperimentiamo, e così facendo perveniamo a convincere noi stessi del fatto che esse sono meglio di tutto ciò che pensavamo essere bene. Questa sorpresa accompagna l'uomo avventuriero, curioso e temerario, il destino del quale si adempie nella misura in cui egli si lascia attrarre dall'ignoto.

202.	Di tutti i vizi che si possono avere, la gelosia è il più sciocco che si possa dare. Essa sortisce l'effetto opposto a quello che vorrebbe produrre. Accusando, impedendo, limitando e ammorbando il proprio partner, esacerbandolo fino allo sfinimento, gli si suscita la voglia di cercare chi di lui si fidi. Io questa cosa l'ho provata sulla mia propria pelle. La mia ex era così infondatamente gelosa da rendermi impossibile la vita: interpretando ogni mia allusione a una figura femminile alla stregua di una pericolosissima minaccia al nostro rapporto, faceva in modo che i motivi per discutere (e per conseguenza litigare) fossero sempre così tanti e così senza soluzione, che la maggior parte del tempo che con lei passavo lo impiegavo a cercare giustificazioni e a fare ragionamenti intorno all’irrilevanza di questo e quello, a illustrarle quanto infondato fosse ciò che sospettava, che mai l'avevo tradita e che perciò nessuna ragione aveva lei di sospettar ch’io la tradissi; e tutto ciò rendeva il nostro rapporto così frenetico e così poco sano, che, davvero, benché non avessi mai covato l’intenzione di andar con altre donne, me ne venne nondimeno un poco proprio allora.

203.	Naturalmente l'uomo desidera di estirpare i propri mali, di liberarsene, di fuggirli; ma l'incapacità di accettarli, la ribellione, l'intolleranza, l'assiduo respingimento delle pene e di ogni minimo fastidio, è ciò che maggiormente provoca dolore. Se accettassimo il dolore anziché respingerlo, se ci mettessimo a studiarlo, a esaminarlo, e mi spingo fino a dire ad apprezzarlo, non soffriremmo tanto quanto siamo soliti soffrire, né desidereremmo non soffrire. Il dolore in fin dei conti è segno che si è vivi, e non c'è altro che la morte che può farlo venir meno. Finché siamo in vita, dobbiamo imparare a soffrire nel modo in cui uno stuntman sa cadere.

204.	La vita sensibile, quella che ci testimoniano i sensi, è un eterno cambiamento, un flusso di elementi che incessantemente passano da uno stato all'altro, purtuttavia rimanendo identici nella loro unità generale, cioè nel fatto stesso di formare un’esistenza – unica. Eppure tale unicità non la afferriamo. E se non la afferriamo, è perché i sensi condizionano la mente così tanto, che ci tolgono la vista di quel quadro. A noi l'esistenza appare frammentata non per altro, ma perché i sensi ce la presentano in un tempo, che ha luogo in uno spazio, dove tutto avviene causalmente. Dunque la condizione della molteplicità dell'esistenza sono i sensi, al netto dei quali tutto è uno. Noi siamo abituati a identificare la vita con i sensi, ma quella vita della quale noi parliamo non è altro che la vita sensibile, la vita che ordinariamente conosciamo grazie all’operare delle nostre facoltà. Logicamente, deduciamo che tutto il resto non esiste. Ma a questa conclusione noi perveniamo, perché? Perché siccome la logica opera a livello della nostra coscienza, e la coscienza conosce solo quello che è sensibile, logicamente deduciamo che le esperienze non sensibili non debbano essere considerate. Tuttavia, questo lo facciamo assumendo che la logica e l'esperienza che abbiamo ricevuto con i sensi siano i criteri assolutamente giusti per determinare ciò che è vero. Ma questo modo di pensare è dato dal fatto che il nostro pensiero non sa muoversi se non dentro questi schemi – dentro agli schemi e seguendo i percorsi della logica, ossia secondo i modi che la mente ha di operare normalmente. Dunque, non sapendo se non ciò che è logico, alla base delle nostre decisioni non mettiamo nulla fuorché ciò che è ragionevole. E per questa stessa ragione, per questa stessa inclinazione a identificare la logica con la verità, giungiamo del tutto approssimativamente ad affermare che vero può essere soltanto quello che riflette i criteri della logica e della ragione. Ma non staremo, in questo caso, agendo del tutto arbitrariamente?

205.	L’unico vero e sicuro modo per fallire in qualche cosa, è quello di non provare manco a farla.

206.	Quello che raggiungi col coraggio mette in imbarazzo ciò che puoi conseguire con la sola intelligenza.

207.	Il male si comunica di uomo in uomo. Uno facendo un torto a un altro, diventa causa di un dolore, che quest’altro ha impulso a riversare su di un altro ancora; e quest'altro ancora assorbe quello che gli è stato fatto, e successivamente scarica il torto su di un altro. E così succede all’infinito. In breve, gli uomini sono vicendevolmente occupati a scambiarsi la moneta dell’odio. Ma benché sia resistente, questa catena può nondimeno essere spezzata – dall'amore. Solo spargendo nel mondo un riflesso dell'amore che tu provi per te stesso puoi sedare quell’impulso a fare agli altri quello che di male loro ti hanno perpetrato.

208.	Convinti che la forza coincida con l’impulso a reagire alle provocazioni, i più non perdono occasione per scattare come molle se qualcuno gli fa un torto, o gli arreca o minaccia di arrecargli un danno. Pur di preservarsi nell’onore, certa gente si scaglia contro chi sospetta gli scalfisca l’ego. E ciò non lo fa per altro, ma per paura di perdere qualcosa, cioè per timore di abbassarsi. Il ragionamento di questa gente è tanto semplice quanto superficiale: Io sono legittimato ad agire come una bestia perché quello mi ha scatenato questo sentimento, al quale non posso non dar corda, se non voglio piegarmi come un verme. Cionondimeno, chi reputa corretto recalcitrare ogni volta che subisce un torto, dovrebbe considerare che la vera forza non consiste nel perdere le staffe, ma nel conoscere e nel saper governare e dominare i propri sentimenti, non nell’agire impulsivamente a quelli altrui. Forza che ciascuno possiede in potenza, ma che pochi sanno trasformare in atto: richiede una certa pulizia dell'anima…

209.	La meschinità in alcuni è talmente prevalente, che per non essere costretti a ricambiare, ricusano chiunque si offra di fargli un favore. Certi sono così mostruosamente pidocchiosi, così grettamente tirchi e incredibilmente poco generosi, che accampano ogni genere di scusa pur di non mettersi nella posizione di dover restituire un favore ricevuto. Ma bisogna ammettere che la vita sembra essere più furba di quanto loro non immaginano di essere, perché non c'è volta che non li ricambi con la loro stessa moneta. A furia di non dare mai, non si riceve manco niente.

210.	Non ho trovato mai eccezioni a questa regola, che quelli che son sporchi fuori, sono sporchi pure dentro. E questo vale anche per me stesso. C'è stato un periodo in cui ero estremamente disordinato, trasandato, e non affatto pulito, sia per come vestivo, sia per dove vivevo, sia per tutto quello che facevo. E posso con certezza dire che quel periodo era caratterizzato da una sorta di inquinamento psicologico tale che la confusione che covavo dentro si esternava e riverberava di continuo in tutto quello che facevo fuori.

211.	Il vero problema consiste quasi sempre nell'incapacità di capire in che cosa consista il problema.

212.	Come nei pasti, anche nella vita la dolcezza, se è eccessiva, porta seco dispiaceri.

213.	In tutto ciò che esigi perfezione, lì finisci sempre per far male; mentre in ciò che fai con leggerezza, spesso scopri che fai meglio di chiunque altro.

214.	L'uomo un fine? E se invece fosse preordinato a qualche cosa di più grande? Io mi raffiguro l'uomo come una specie di sinapsi. Dal comunicare che uno fa con gli altri, un giorno scoppierà un pensiero, un ragionamento forse, una conclusione; e quando avverrà, dell'uomo non ci sarà più bisogno – perché questo solo a quello avrà contribuito. Di tutto ciò che l'uomo fa, anche la cosa più egoistica che si possa pensare, alla fine non fa veramente niente per se stesso: ogni sua azione è predeterminata ad adempiere qualcosa che è al di là dell'uomo stesso. L'umanità come strumento di un divenire sconosciuto…

215.	La paura, la codardia, la pusillanimità, sono cose odiate non per altro, ma perché sono per se stesse impedimenti al viver pieno, al crescere, all’aumentare, al perfezionare, al migliorare… Tutto ciò che in noi e negli altri ci trattiene, ci limita, ci costringe, tutto ciò è naturalmente interpretato e del tutto giustamente sentito come fondamentalmente odioso, sbagliato, ingiusto, perché nell’uomo la natura ha posto un seme, che, in barba tutto, è pur sempre destinato a trasformarsi in una pianta.

216.	Ogni cosa influenza tutte le altre, e con tutto ciò da lor pure dipende ed è influenzata.

217.	Io sono la causa, io sono il problema dei problemi. Tolto me, la catena si spezza. Se ci si riflette, ciascuno può dire questo di se stesso.

218.	La vita noi siamo abituati a concepirla unicamente in riferimento a quel che siamo, o in riferimento agli animali che per l'uno o l'altro verso ci assomigliano, o che per infinite ragioni rientrano nell'ecosistema della Terra. Con tutto ciò, però, la vita si estende e si protende a dimensioni che vanno oltre le nostre facoltà, dimensioni che per estensione non ci è dato di afferrare, ma di solamente immaginare o tutt'al più ipotizzare e speculare. Io ho questa sensazione, che in fondo sia tutto vivo, e che da un punto di vista astratto nessuna distinzione possa farsi tra le cose vive e quelle inanimate. Se non altro perché ciò che pare inanimato a noi è un microscopico tassello di una vita così inconcepibilmente sconfinata, che a noi pare appunto impossibile pensarla, ma che da lontane prospettive rappresenta un organismo tutto intero. Tutto è parte di qualcosa che c'è sempre stato, e che mai non smetterà di essere. Io stesso sono parte indispensabile di questa cosa, ma indispensabile non perché se non ci fossi niente esisterebbe, ma perché se non fossi quel che sono, sarai di certo qualcos'altro – qualcosa che assieme a tutte le altre cose contribuisce a formare l’esistenza.

219.	La mia maggiore preoccupazione, se si può così dire, è che io non debba affatto preoccuparmi, che non debba stare in ansia, e che possa liberarmi dal pensiero che la vita, quando meno me lo aspetto, mi colpisca dal di dietro. Succeda quello che deve succedere: io sono pronto a tutto. Volete prendermi alle spalle? Forza, fate pure. Questo è quello che mi serve.

220.	Una parola sul talento. Tutto quello che si crede essere frutto di un’inspiegabile inclinazione naturale, di sangue, o genetica, non è in verità altro che il portato di lunghissimi ed estenuantissimi tentativi volti ad abbracciare l'eccellenza – sforzi tesi a salire sulle proprie vette più appuntite. Il talento quasi nulla deve alla natura. Osservate i risultati che nello sport si raggiungono, guardate i traguardi che si tagliano, o alle cime che si toccano, e domandatevi se ’ste cose non potevano ottenersi molti anni, per non dire secoli prima che il campione di turno vi giungesse. Il fatto stesso che nessuno li avesse raggiunti, ha operato come dissuasore. Il ragionamento comune è sempre questo: poiché nessuno ci è riuscito, allora deve essere impossibile. Ma il tempo è sempre pronto a smentire questa sciocca presunzione.

221.	Dobbiamo trovare il coraggio di guardare anche ciò che non vorremmo mai vedere, quelle cose che alla vista paion turpi, macabre, crude, terribilmente inquietanti, assolutamente sconvolgenti, e così soverchiamente scioccati, che lo sguardo per natura si rivolta e si dirige altrove nel trovarle. Non parlo di quelle che fanno paura, ma di quelle che a dispetto della nostra volontà, la quale le vorrebbe false, sono nondimeno vere. Di tutte queste cose si capisce che l'indifferenza e il volta faccia non le cura, ma che le alimenta e le produce nuovamente. Non è per il fatto che non le guardiamo né affrontiamo che di punto in bianco spariranno. Anzi, è vero che per questo resteranno, e che per tale indifferenza si moltiplicheranno.

222.	Quanto al fatto che, assolutamente parlando, c’è pochissima o nessuna differenza fra la nostra e le altre specie di animali, non vi basti di pensarlo, o di leggerlo, o impararlo: osservatelo studiando quel che siamo, e guardate quanto disgraziatamente arbitraria sia l'opposta osservazione che vorrebbe porre l'uomo su di un piedistallo, tenendolo non solo separato ma al di sopra di ogni specie. Con ciò non voglio dire che l'uomo sia identico a una formica: solo un pazzo crederebbe una cosa del genere. Sono solo dell'avviso che gli uomini siano assuefatti a considerarsi così straordinariamente estranei al regno animale, e così speciali rispetto a tale genus, che sebbene accettino di farne parte, nondimeno non gli riesce di sentirlo, né tantomeno di vederlo, cioè di ritrovare quell'idea nella coscienza, fino al punto di sentirsi fisicamente pari a un microrganismo, o a qualche cosa del genere. Questo lo vediamo già dalla tutto fuorché moderna inclinazione (per me pure imbarazzante e segno di ignoranza) a maltrattare, degradare e senza pietà alcuna far soffrire le altre specie, quasi che non fossero come noi, o quasi che noi fossimo non solo relativamente ma assolutamente loro superiori.

223.	Forse non è nel venir meno dei confini che la sensazione della libertà si fa più grande, ma nel diminuire del desiderio di violarli; e per diretto corollario non è quello senza confini il più felice, ma quello che ad essi sa restare indifferente. Quello che sa dire: Che differenza fa!?, se non è contento, certo non è manco scontento, perché ciò che noi chiamiamo scontentezza, delusione, amarezza e via dicendo, spesso si riduce all'impossibilità di soddisfare un desiderio, a non avere il quale non saremmo sì scontenti. A volte abbiamo la tendenza a credere che per aver seminato il nostro campo, per ciò solo la natura debba darci buoni frutti; e per questa vile presunzione (la presunzione di chi suppone di godere di un diritto nei confronti della vita), ci inganniamo e ci avviliamo sempre che alle nostre aspettative quel che accade è non conforme. La nostra scontentezza, a volte, non è altrimenti fatta che di false, arbitrarie e presuntuose aspettative, le quali vengono recise da quell'ordine di cose che non cambia se non quando siamo noi a cambiare, se non quando terminiamo di aspettare che la metamorfosi abbia luogo, e ci diamo di buon grado ad accettare che le cose – certe cose – sono quel che sono, e che non si possono cambiare.

224.	Sempre più insistente è in me il sospetto che la vita ci abbia imposto di contribuire a dare luogo a qualcosa che per incommensurabilità non ci è possibile capire, né ci è parimenti dato di scoprire, ma che su di noi si impone come un obbligo di una forza tale che non ci è possibile scamparlo. È come se la vita avesse in grembo un seme che per sorte è destinato a diventare pianta, a germogliare, a fiorire, a fare frutto, solo per cadere a terra e far daccapo tutto quanto… È per ’sto processo che la vita è per necessità tenuta a trasformarsi in ciò che la trascende…

225.	Là dove credi esserci amicizia, bada che ci sia pure rispetto. Ci sono quelli che si mostrano tuoi amici, ma che dietro le tue spalle son nemici. Rifletti sopra ’sta sentenza. E rammenta sempre, e non scordarti mai, che chi in tua presenza deplora, schernisce, sminuisce e con fare dispettoso parla male degli assenti, non si tratterrà dal far lo stesso avverso a te, benché ti faccia credere il contrario, ossia che a te quel trattamento non lo riserverebbe mai, giacché tu sei amico vero, ecc. Diffida, diffida da questa gente! Dal contegno che hanno per gli assenti, giudica i presenti.

226.	Come ogni eccesso di teoria, così pure ogni eccesso di pratica può essere dannoso. Ciò che è pratico, perché abbia una giustificazione, deve poter trovare una radice, un principio, un cominciamento in quello che è teorico, senza il quale resta spoglio di un motivo, resta senza fondamento, in maniera che se credi che sia bene che sia fatto, poi pensando e riflettendo sopra quello che è il suo senso, immancabilmente trovi che gli manca, poiché non avendo una teoria, un piano, un disegno, non può essere stato fatto che per caso, il che vuol dire “per errore”, o “per fortuna” se va bene e se produce buoni effetti. Dunque la teoria serve alla pratica in misura non minore a ciò che la pratica serve alla teoria. Una è complementare all’altra. Ciò non serve a dire che la teoria sia più importante della pratica, ma a specificare che l’una resta vuota senza l'altra. La teoria a cui non si accompagni un po' di pratica, può essere, se non dannosa, si può dire assolutamente inutile alla vita, giacché nulla apporta e nulla cambia nel concreto, lasciando totalmente inalterato quel che c'era prima, e che per l'appunto ancora resta adesso. Con questo voglio insomma dire che la pratica ha bisogno della teorica, ma che la teorica cui non segua una buona messa in atto, dico una teorica che non vada a segno o non colpisca nel concreto, resta come intrappolata dentro un limbo parallelo, i cui effetti, non potendo essere percepiti, sono nulli, ancorché siano prodotti.

227.	In ciò che è cieca la mia mente, gli occhi del tuo cuore riescono a vedere.

228.	Se di questi miei pensieri io potessi dir qualcosa, direi che il succo, il concentrato, l'estratto della mia filosofia si riduce a questa semplice domanda: Che cos'è che voglio veramente? Qual è il mio più grande desiderio? Che cos'è che batte dentro a questo cuore? Cioè: Per che cos’è che sto vivendo? Perché mi alzo la mattina? o come altrove detto, Che cos'è che non posso non fare? Non metto in dubbio che queste questioni siano toste, ma so che a non rispondere e non interessarsi ad esse, ci si procura  un gran dolore.

229.	La causa e fine ultimo dello stress che sopportiamo, è quell'obbligo che a ciascuno la natura ha posto di arricchire e, per così dire, accrescere l’organismo, il quale non vive se non perché gli diamo vita noi. La società è un organismo; Internet, la rete è un organismo; il sistema solare, le galassie: tutte queste cose sono organismi, creature la cui esistenza è dipendente dalla ininterrotta interazione dalle parti sue. Da questa prospettiva, il valore di ciascuna parte è proporzionale al beneficio che essa apporta all'organismo nel quale, col supporto delle altre, la sua forza si converte. Per gli uomini questo significa che cosa? Significa che da un’angolazione così ampia, uno viene considerato tanto più importante quanto maggiormente favorisce l’organismo di cui è parte. La prova sta nel fatto stesso della società, dove il valore di un uomo è associato al contributo che egli apporta, non tanto agli uomini singolarmente considerati, bensì appunto alla globalità loro, cioè all'effetto che esce dalla loro somma, vale a dire: la società universalmente considerata. Perciò si considera l'uomo tanto più degno di lodi quanto maggiormente benefica il disegno della società.

230.	L'uomo per crescere ha bisogno di un che che gli si opponga, ha bisogno di un ostacolo da superare, e non solamente di riuscire a superarlo, ma di sentire e di capire che per tale sforzo egli è cresciuto, che è passato da uno stadio all'altro della vita, lasciando di esser quel che era e diventando cioè che è ora. Bisogna in altri termini che l'uomo ponga consapevolezza sulle proprie capacità, e che di queste faccia un frutto per se stesso, più che non per dimostrare o dare prova agli altri di essere capace.

231.	Il non avere alcun traguardo, alcun obiettivo, alcun panorama superiore al proprio, è un’inclinazione destinata a rinsecchire. Chi non lotta un poco per la vita, asseconda e resta schiavo del suo stesso ego. Di tutti i suoi sforzi non rimane che un oblio – il vuoto generato dal non aver toccato il cuore di nessuno, ed aver sottratto a tutti, o a molti. La vita esige il primo luogo un sacrificio; e a dispetto delle più estese e universalmente valide dinamiche economiche, i suoi migliori effetti, quelli che abitano e che rimangono nel cuore, non provengono da scambi utilitaristici, ma si producono attraverso la rinuncia, giacché molte son le volte che perdendo una cosa apparentemente importante, se ne guadagna un'altra che, pur apparendo irrilevante, è in verità infinitamente più importante e rilevante della prima.

232.	Il curarsi più dell’opinione altrui che della propria, il fare quello che è corretto agli occhi altrui a discapito di ciò che è giusto per se stessi, sono malattie dell’autostima, piaghe amplificate da una società che ruota attorno all'apparenza, al costume, alla preferenza della forma sopra la sostanza. Sia chiaro: per natura chiunque cela ciò che ha dentro: in un modo o nell’altro, ognuno porta qualche maschera. Ma un conto è fingere per un fine (qui nasce l’attore), un altro è fingere per timore di esser ciò che si è davvero (qui nasce l’imbecille). Una cosa è fingere davanti agli altri, un’altra è fingere davanti a se stessi nella presunzione di potersi ingannare. Nel primo caso si agisce per amor proprio; nel secondo si gioca a nascondino con se stessi per non affrontare l’opinione altrui. Ci si convince che apparendo tondi si smetterà di essere quadrati; ma per quanto uno possa fingere di essere tondo, gli rimangono pur sempre spigoli all’interno, spigoli che alla lunga scavano ferite assai profonde.

233.	Qualunque anche minima e apparentemente superflua parte di quest’esistenza è così inscindibilmente dipendente da qualunque altra, che qualora la togliessi, verrebbe meno tutto il resto. E perciò appunto esiste ciò che esiste, perché di ciò nessuno può levare nulla. E continuerà ad esistere in eterno, perché non avendo avuto inizio, non può nemmeno avere fine. Ciascuno e ciascuna cosa è parte fondamentale di chiunque e di qualunque cosa.

234.	Non sono le cose che ci entrano dalle orecchie quelle che ci fanno più male, ma quelle che ci escon dalla bocca. Queste sono quelle con le conseguenze maggiormente dolorose. Tutto quello che ascoltiamo e che sentiamo, possiamo interpretarlo e sottoporlo a un processo di ragione, possiamo guardarlo da diverse sempre nuove angolazioni, possiamo sviscerarlo, rivoltarlo e poi osservarlo finemente, per veder cosa c'è dietro. Ma quello che diciamo, quello non possiamo controllarlo se non quando non lo abbiamo ancora detto. Dopo aver aperto bocca, non ci rimane che sperare che nessuno abbia sentito. Perciò: parliamo meno e pensiamo e meditiamo un po' di più.

235.	Perché una cosa abbia senso, non può darsi che non abbia un fine, raggiungendo il quale solamente essa trova adempimento e perfezione, con ciò volendo dir lo stadio, il destino al quale dapprincipio era informata. Non esiste cosa che non serva a un’altra cosa. L'universo è una ragnatela pregevolissima, la quale funziona solo in quanto ogni suo filo serva a tutti gli altri. Di ciascuna anche infinitesimale o frammentaria cosa si può non solamente dir che serva, ma che sia per l'appunto assolutamente indispensabile a tutte le altre, le quali non possono esistere, né sarebbero esistite, se quella sola non avesse fatto ingresso, o se non avesse svolto la sua funzione, il suo compito di parte in mezzo al tutto. Così tutto è misteriosamente a servizio del tutto, in un meccanismo naturale tale che nessuna cosa mai sarebbe, se non fossero anche le altre. Perciò l'esistenza ha senso in quanto ha un fine. Ma non potendo noi trovar quel fine, non potendo cioè vedere né intuire a quale scopo miri, ragioniamo che l'esistenza e la vita siano senza senso.

236.	Bellezza femminile, quale concetto inscindibile dal sesso. Di una ragazza un uomo non riesce quasi a dir che è bella, se non quando gli scatena un appetito sessuale. Il che non è sorpresa, se si pensa che l'attrazione che si associa alla bellezza femminile (diametralmente opposta alla bruttezza) è naturalmente funzionale a procreare. La bellezza non è tale se non quando è attrazione sessuale. Ogni uomo conosce questa verità. Se c'è una cosa che i ragazzi vogliono fare con le ragazze, quella non è certo di adularle, ma di… ! È qui che nasce la bellezza femminile: dall’istinto sessuale. Che il concetto di bellezza sia poi influenzato da mille fattori estrinseci è un dettaglio che se non è praticamente irrilevante, è in questo contesto certamente secondario. La riprova sta nel fatto che il mondo è strapieno di donne che, pur non conformandosi all’ideale di bellezza, sanno nondimeno imporsi come “belle” fra gli uomini, proprio per il loro fascino, lo charme, e più specificatamente per la sottile capacità che hanno di eccitare. Queste che nessuno mai oserebbe chiamar belle, tali sono pensate largamente.

237.	La vita scivola via, salvo che ti metti ad osservarla. Quando osservi, tutti quei principi, quelle segrete verità che sono proprie della vita, si fanno a mano a mano più evidenti. L'unità delle cose, la relatività delle idee, la scambievole interdipendenza di ogni minimo particolare… A fronte di certe scoperte la morte smette di ringhiare sotto il letto, e diventa parte integrante della vita, tanto che se non l'aspetti con piacere, quantomeno non la temi con tremore.

238.	We are all, no doubt, born for a wise purpose. There is as much diversity in our brains as in our countenances. P. T. Barnum

239.	Non si ripeterà mai con sufficiente forza che noi siamo sopra ogni altra cosa bravi a ingannar noi stessi. L'incessante mormorio della quotidianità, assommato a tutto il fuorché piccolo potere di distrazione della società, distruggono quella consapevolezza con la quale sola noi possiamo avvicinarsi a scorgere ciò che siamo per davvero – quel che siamo al netto delle idee che ci hanno costruito attorno. Tra i grandi nemici della vita, la distrazione è forse il peggiore. Se si pensa alle fonti di distrazione che ottenebrano le nostre giornate, non ci si deve meravigliare di essere incapaci di sopportare la solitudine. La solitudine, il silenzio, la pace come condizioni per capire e per sentir la vita.

240.	Per quanto provino a convincermi del contrario, io rimango gelosamente attaccato a questa convinzione, che agli uomini la vita non importi così tanto: essi la danno per scontata; tanto che, paradossalmente, impazzirebbero se li si minacciasse di togliergliela per sempre. La routinaria sicurezza garantita della società, la mancanza di pericoli che pongano la propria vita a rischio: queste cose rendono scontata l’esistenza e le tolgono valore. Se si vuole vivere davvero, bisogna per davvero avere innanzi agli occhi l’imminenza della propria morte.

241.	Scordati le offese, ma non scordarti dei favori. Non sarà la vendetta a farti stare meglio, ma certo l’esser debitore ti farà star peggio. Vendicandoti, il bilancio della vita si riassesta in negativo. Ripagando i favori, lo riporti in positivo.

242.	Mi rifiuto di pensare che la storia delle azioni umane sia stata, come si dice, totalmente vana. Cionondimeno, non riesco a sottrarmi a questa idea, che il più grosso contributo che l'umanità abbia ricevuto provenga da quegli uomini che, intuendo l’assoluta inadeguatezza delle azioni umane, si sono risolti a meditare, preferendo la non-azione all'azione, l'isolamento alla compagnia, l'astensione all'intervento. Questa non è solo gente il cui sguardo è rivolto là dove quello comune nemmeno passa per fortuita coincidenza, ma che ha persino il coraggio della pratica, cioè che ardisce a vivere secondo ciò che crede. Gli eremiti, per esempio, sanno molto più che non i professori, i saccenti, quelli che spiegano cosa è giusto, e ciò che deve essere fatto…

243.	Poche cose imbarazzano tanto quanto la capacità di rimanere perfettamente in silenzio. Non temo di dire che io sono un maestro di quest'arte. C’è stata una volta in cui nell'aria della stanza in cui stavo aleggiava un obbligo di parlare così forte e penetrante, che al mio tacere la persona in mia compagnia si è venuta a trovare in un imbarazzo talmente lacerante, che piuttosto che sopportare quel silenzio, ha preferito parlare ininterrottamente per ore e ore, figurando come un’imbecille non solo agli occhi miei, ma persino ai suoi. Non ha potuto farci nulla: ha dovuto riempire il silenzio con un mare di cazzate.

244.	Le nostre azioni sono, seppur collateralmente, sempre ingiuste per qualcuno; perciò essendo sempre più o meno indirettamente ingiuste, all’intervenire o al rimediare è o dovrebbe essere preferibile l’astenersi, sebbene a noi appaia che, intervenendo, operiamo con giustizia…

245.	Chi non ha imparato a dare, non speri di ricever nulla. Principio consolidato e celeberrimo questo, che per ricevere una cosa devi prima darne un'altra, o altre cento. È nella struttura della vita il fatto che a dare molto si riceve molto, e che a dare poco si riceve molto poco. Se si crede il contrario, è perché non si intende e non si è per nulla in grado di apprezzare quello che si è ricevuto.

246.	Non farti cogliere di sorpresa dagli eventi. Cerca di vedere come tutta l'esistenza, in ogni sua menoma parte, non sia che un ciclo senza fine, l'inizio del quale corrisponde in tutta perfezione alla sua stessa conclusione.

247.	Noi dell'esistenza non possiamo dare spiegazioni che raccolgano tutte le ragioni, sia perché l'esistenza non dipende da ragione, sia perché la ragione, pur capace di spiegare molte cose, non sa capire né vedere ciò che la produce. Anche il concetto di Tutto, come sintesi di ogni singolo particolare che la mente può abbracciare, esula dalla facoltà di ragionare.

248.	In fin dei conti, nulla è sbagliato se non ciò che al nostro sentimento pare che sia tale, ciò che il nostro sentimento si è assuefatto a rappresentare sbagliato e non conforme al giusto. Quante cose sono giuste per un uomo le quali appaiono vergognosamente sbagliate per un altro! Quanti comportamenti, modi d’essere, opinioni, manifestazioni di ogni tipo sono sentiti come perfettamente giusti per uno pur essendo da altri percepiti come inqualificabilmente riprovevoli! Nulla è perciò assolutamente giusto, così come nulla può essere assolutamente sbagliato. Ogni opinione è assolutamente dipendente dalla prospettiva e dal sentimento di chi guarda. Chiedo scusa: ogni opinione si forma in ragione del sentimento di chi guarda, e per il fatto che questo è stato educato a interpretare come giuste certe cose che per educazione altri reputano sbagliate. Ma chi può dire l’ultima parola? Per dare un giudizio di tale assolutezza bisogna credersi Dio. Che cos'è giusto dunque? Il mio sentimento è giusto, ed è giusto perché è vero, perché è reale. Ma come è giusto, vero e reale il mio, allo stesso modo è giusto, vero e reale quello di chi prova e pensa il contrario di ciò che provo e penso io. Da cui nasce cosa? Che sulla bilancia della vita un'opinione pesa tanto quanto un'altra? Qualunque altra? Non è forse tutto questo assurdo? Eppure è vero…

250.	Ogni cosa deve fare il proprio corso, ogni cosa è destinata a compiersi per quello che è naturalmente, cioè secondo quella che è la sua natura, e non secondo scopi o direzioni esterni, non secondo l'ideale che le è stato imposto, suggerito, o che l’ha per altra via persuasa ad essere diversa, bensì secondo il modo in cui è primitivamente stata concepita. Negli uomini, per esempio, la persuasione che si debba essere in un certo modo è così barbaramente logorante, che dovunque un uomo si persuada di qualcosa contrapposta a ciò che egli sia, e poi questa assurge a regola di vita, il dover essere lo sbrana nel midollo delle ossa, apparecchiandolo alla morte, più che non alla sua vita. Così vediamo molti stare male per star dietro a un ideale: solo perché sono convinti che per ciò che veramente sono, essi non vanno, o non valgono.

251.	Stiamo lontani da chi toglie le speranze, salvo che queste non siano immolate sull'altare della verità.

252.	La purezza, la sincerità, la genuinità, sono caratteristiche che, al pari dei loro opposti, si esprimono massimamente con la voce, e ancora più per mezzo del riso. Io stesso ho conosciuto gente il cui riso era così trasparente, distillato, candido e pulito, che ti sarebbe bastato quello a ragionare di volerle accanto per il resto della vita. Quel riso… Mi faceva venire in mente gli alti ghiacciai da cui sgorgano e copiosamente scendono quei fiumi cristallini che si propagano guizzando giù dai colli subalpini. Fiumi sinceri, fiumi che non millantano di essere scesi da chissà quale montagna. Quanto è raro trovare un riso di quel tipo!

253.	Io non sono mai “io”, cioè non sono mai, propriamente parlando, un essere dotato di un carattere, un temperamento, un’indole precisi e immutabili. Sono infatti fondamentalmente sempre stato diverso per ogni secondo della vita che ho vissuto, e diverso sarò per tutti quelli che vivrò. Ma se non sono strettamente parlando “io”, cosa mai devo pensare di “loro”? Chi sono quelli che io chiamo “loro”? Ciascuno di se stesso ha un concetto che varia col variare delle circostanze che egli ha attorno. Ciascuno sviluppa idee che cambiano secondo le stagioni sue, e come ogni albero, così ogni uomo perde le sue foglie. Un giorno è verde, il giorno dopo è giallo. Ma chi è quell'uomo veramente? Qual è la sua identità? E chi di esso si formasse un concetto, che cosa mai dovrebbe rappresentarsi? Forse non esiste una vera e propria identità, e ciascuno è tutti quanti a un tempo solo…

254.	Impossibile vivere secondo rigidi principi. L'imprevedibilità delle circostanze è tale, che spesso vanifica anche la migliore delle intenzioni. Ciò detto, per viver bene, occorre non già vivere senza principi e senza regole, ma acquisire un grado di flessibilità sufficiente a regolarsi in ragione di ciò che è inevitabile. Agire senza considerare che certe cose sono naturalmente destinate a sfuggire al tuo controllo, significa essere come quei cocciuti degli stoici, i quali essendosi messi in testa di doversi comportare così, non accettano e perciò rifiutano di essere cosà.

255.	Io rimango dell'idea che la maggior parte delle cose che sono fino ad oggi state dette, potevano benissimo essere evitate. Anche di quello che ho detto io si può dir lo stesso, benché a me pare che abbia un senso proprio per il fatto che sono stato io stesso a dirlo. Dopo tutto, ogni genitore trova senso nei suoi propri figli…

256.	Ci si sbaglia se si crede che la propensione a minacciare sia un'inclinazione propria di chi ha coraggio. È proprio l’opposto. La minaccia di procurare un male, un dolore o un dispiacere, è una cosa propria di quelli che per debolezza si sentono costretti a infondere nel prossimo la paura, il timore, il terrore che se chi è minacciato non adempirà ai loro desideri, subirà una punizione. Ora questa punizione è un castigo ingiustamente imposto per difendersi dalla realtà che incombe. Chi minaccia mette per timore in atto un artifizio psicologico predeterminato a mutare la mente di chi gli sta davanti. Egli in fondo trema all'idea che l'altro possa agire in un certo modo, ed è per questo solamente che tenta di suscitargli una paura superiore a quella che lui stesso prova. L'artificio ha successo quando si rivolge a un pusillanime, oppure quando il bene minacciato è troppo prezioso per correre il rischio che, disdegnando la minaccia, il tizio minatorio molli il colpo. Ma di base non bisognerebbe mai accondiscendere a una minaccia, specie se proviene da chi per reputazione è poco coraggioso. (Se poi questo minaccia di suicidarsi, si può stare certi che egli sta bleffando. E si farebbe in tali casi bene ad ignorare il minaccioso: chi vuole ammazzarsi per davvero, lo fa sempre sottovoce. Minacciare di ammazzarsi equivale a dichiarare un sottaciuto e ardente bisogno di ricevere attenzioni). Minacciare significa non saper tenere la situazione sotto controllo. A proposito: chi è il più grande codardo che la storia abbia conosciuto mai? Chi è che non può vivere, né sarebbe mai potuto nascere senza la costante prospettazione di un male ingiusto? Qual è quell'essere la cui esistenza dipende interamente dalla minaccia di una punizione? Se si conosce ciò che penso della società, non si farà fatica a indovinare di chi parlo. (Lo Stato…).

257.	In tutto quello che facciamo, noi troviamo un senso a condizione che sia di presupposto a qualcos'altro, ossia che noi vediamo noi stessi come presupposto imprescindibile del mondo, dell'esistenza, della vita. Qualora ci nascesse il sospetto che il da farsi nostro sia di poco o nessun conto, la volontà di fare quello che facciamo scemerebbe all'improvviso, e un limbo di apatia e di depressione ci trascinerebbe verso il basso come un vortice di fuoco. Il motivo: abbiamo bisogno di ingannarci intorno alla nostra indispensabilità, e non sopportiamo chi ci toglie la speranza di contare come esseri viventi, e anzi odiamo nel profondo chi lo fa, mentre amiamo chi ci illude e chi ci inganna attorno alle nostre possibilità. Come ho detto, crederemmo a qualunque cosa pur di non credere a nulla. La nostra sopravvivenza implica il mantenimento della nostra speranza, così come fa la felicità, la quale cresce in proporzione della speranza stessa: maggiore è la speranza, più siamo felici.

 
Essere e non essere felici

258.	Credete forse di avere diritto alla felicità? Ecco a voi la fonte della vostra infelicità: la pretesa di essere felici. Dove sta scritto che avete diritto di essere felici? Su quale tavola la vita inciso il sacro precetto “Tu hai diritto alla felicità”? Devono essersi presi gioco di voi quando vi hanno presentato lo spettro della felicità. Qualcuno deve avervi detto: la felicità esiste, io sono felice, e anche voi avete diritto di essere felici. Gli avete creduto? Immagino abbiate detto a voi stessi: se lui è felice anch'io ho diritto di esserlo; io voglio essere felice! E da quel giorno avete cominciato a odiare chi si intrometteva in quella vostra pretesa. Ma, prego, è possibile che abbiate tralasciato di farvi una domanda: Che diritto ho io di essere felice? Chi o cosa mi conferisce tale privilegio? Si dice che un tale che voleva essere felice una volta si sia posto quel quesito, e che con quella sola domanda abbia fatto un balzo felino sulla conclusione più chiara di tutte: che niente e nessuno garantisce nulla del genere. D'altra parte non c'è che il vostro “io” che dice “voglio” “desidero” “prendendo”. Lo avete già incontrato il vostro io? il grande io delle grandi pretese? Ne avete già scorto il volto, o state ancora subendone gli effetti? Siete ancora schiavi delle sue esigenze?

259.	Per favore, non facciamo confusione tra soddisfazione e piacere! La prima è quando non occorre soddisfare alcun bisogno, né si avverte voglia di piacere. Contrariamente a ciò il piacere corrisponde a un temporaneo rinvigorimento o, se posso così dire, risveglio corporale e mentale. Ma laddove questa cosa è palliativa, l'altra è molto più definitiva, e procura stabilità a quello che la vive. Per dirlo in una parola, nella soddisfazione non si cerca il piacere, mentre nel piacere si cerca la soddisfazione.

260.	Non è possibile sconfiggere l'odio con l'odio. Solo con l'amore può levarsi l’odio. Chiunque conosce ’ste parole, ma pochi sono quelli che le intendono. Pochi vedono il perché, e ancor meno sono quelli che lo praticano. Uno mi fa del male, l'altro mi fa un torto, un altro ancora mi fa un’ingiustizia. Dovrei rispondere? Dovrei reagire? Dovrei restituire ciò che mi è stato fatto? A quale scopo? Per quale fine? Per ottenere cosa? Suvvia, rinunciamo a punire ogni tanto! Ma non perché non sappiamo castigare, ma perché se punissimo riecheggeremmo il dolore di cui ci lamentiamo, procureremmo il male di cui soffriamo, moltiplicheremmo le ingiustizie che ci sono perpetrate. Non graffiamo, se non quando non ci è possibile non graffiare. Non andiamo in guerra per soddisfare alla voglia di punire, ma perché non possiamo non difenderci. Non puniamo per odio, ma per proteggere il nostro amore. E l’amore che proviamo per l’uomo dovrebbe andare oltre l’odio che possono scatenarci gli uomini. Molti non lo comprendono, e se lo intuiscono nondimeno non lo accettano: perché autoeleggendosi a termine di verità dicono: Se io non posso, allora così non deve essere. Ma tuttavia è.

261.	L'infelicità spesso non è che un’insoddisfazione causata dal non poter raggiungere l’ideale della felicità. Il concetto che con questa parola vuole esprimersi, diventa di per sé causa e fonte di infelicità, tristezza, impotenza, delusione, quando è assunto a criterio di giudizio della qualità della propria vita, giacché questa aumenta e diminuisce in ragione dell’avvicinarsi o allontanarsi all’ideale. Nulla lacera più profondamente che il correr dietro agli ideali. Se la mia vita non è così e cosà, allora fa schifo. Sono infelice perché non sono questo e quello. Questo vuol dire: essere schiavi di un concetto. L’ideale della felicità: in esso troviamo un punto di riferimento; ma poiché si tratta di un criterio esterno a noi, all’interno rimaniamo insoddisfatti e irrimediabilmente frustrati dal non poterci ad esso mai perfettamente conformare.

262.	Ogni piacere continuativo, abituale, sistematico, che degrada a un che di meccanico, ordinario, o per qualunque motivo ormai incapace di sorprendere per novità, alla lunga porta seco un certo dispiacere. Anche il piacere in assoluto più forte e naturale, il sesso, se non ami, pure quello a lungo riesce ad annoiare.

263.	Della felicità un presupposto è il gioco. Non hai uomo che possa essere o sentirsi in qualunque modo felice, se non conducendo una vita in prevalenza giocosa, e ciò indipendentemente da quale che sia il gioco che la vita ha ad oggetto. Il lavoro routinario, macchinoso, non creativo, che non implica un poco di inventiva o fantasia o immaginazione, è tutto l'opposto di ciò che può definirsi giocoso e perciò fonte di felicità. Da cui la triste condizione in cui versa l'uomo che, oggigiorno, è dal proprio impiego costretto a fare ripetutamente le medesime cose, a svolgere sempre le stesse mansioni… 

264.	Il piacere si fa conoscere come una sorta di ripristino dello stato naturale o, per così dire, ottimale del corpo e delle funzioni corporali e mentali rispetto a una situazione di eccesso o di mancanza precedente; e questo non per altro se non appunto perché il corpo gode unicamente dall’ottenere ciò che gli manca e dall’eliminare ciò che esso ha in eccesso, affinché ritorni in una situazione di equilibrio, perfezione. Se non si materializza un eccesso o una mancanza qualunque, non si verificano nemmeno le premesse del piacere, poiché, come effetto, questo trova causa sempre e solo in un ricondurre le cose al loro stato ottimale – riscaldandosi nel freddo, raffreddandosi nel caldo, riposandosi nella stanchezza, risvegliandosi nel sonno, e via discorrendo. Dunque il piacere si può forse dir che sia una sensazione che deriva dal riportarsi al proprio stato ottimale, un mezzo anche per tendere alla perfezione e conservazione della vita.

265.	Ragionare sugli esiti delle azioni umane, preoccuparsi delle avversità del mondo, dei cataclismi, degli omicidi, delle immoralità, delle questioni politiche, morali, etiche, familiari, religiose, ambientali e Dio solo sa quali mi manca di citare, benché serva a compiacersi di conoscere ’ste cose, in fondo è un’inclinazione che rattrista, appesantisce e incrudelisce la vita di chi in esse quotidianamente si imprigiona.

266.	Il principio di ogni felicità sta nella mancanza di occasioni per pensare alla tristezza e nullità ed evanescenza delle cose.

267.	Gli eventi e le manifestazioni della natura, quali un cielo infuocato dall'alba o al tramontare del sole, un lampo a cui segue il roboante fragore del tuono, uno stormo di uccelli che, volando acrobaticamente nell'aria, costruisce inaspettate immagini nel cielo, sono per straordinarietà e bellezza infinitamente più capaci di sollevare il morale a riaccendere lo spirito di quanto a ciò non possano le più belle e riuscite feste e i più straordinari spettacoli dell’uomo. La natura è praticamente sempre prevalente sotto questo aspetto.

268.	È del tutto naturale, oltre che normalissima, l’inclinazione a condividere con coloro che amiamo le cose che ci rendono felici, voglio dire i particolari più belli della nostra vita, le cause di piacere, il raggiungimenti, i traguardi: perché la gioia è veramente tale solamente quand’è condivisa. Senza la partecipazione degli altri, specie di coloro che amiamo, non è gioia ma mezza gioia quella che proviamo; un sentimento che nell'atto di esplodere rimane tristemente come circoscritto, chiuso, spezzato…

269.	Sotto il cielo non c’è uomo che non senta il peso della vita. Se pensi il contrario, se ti immagini che la vita sia ingiusta per te e giustissima per gli altri, non accetti che la vita è dura in assoluto, e non solo per te stesso. Accetta che la vita è un’espiazione, e inizierà a sembrarti già migliore. Ma non accettare che lo sia, e vedrai se non diverrà peggiore!

270.	Quando siamo affetti o turbati da cause sconosciute, sogliamo prendercela a morte con persone e cose che, benché non siano esse stesse causa dei nostri mali, nondimeno diventano bersaglio dei nostri sfoghi. Quando, a seguito e in conseguenza di un eccessivo operare, lavorare, rendere servizio a qualcuno o per qualcuno, ci ritroviamo stressati, non potendo accusare ciò che ci ha ridotti a quello stato di stanchezza, siamo portati a prendercela con chiunque o qualunque cosa ci capiti sotto tiro, ancorché quello o questa cosa non abbiano evidentemente nulla a che vedere con la condizione in cui versiamo. Il motivo è che sentiamo di dover sfogare la rabbia e abbassare la pressione addebitando a qualcosa la responsabilità di quello che proviamo. Ed è vero che quando siamo presi dallo stress a noi sembra del tutto impossibile (e tanto più quanto è più alto il livello di stress), ma se potessimo calmarci, troveremmo che molte volte la vera causa del nostro stato non sono le circostanze in cui ci siamo imbattuti, quanto piuttosto il modo in cui ci siamo ad esse rapportati, cioè la maniera in cui abbiamo interpretato i loro effetti su di noi, o il modo in cui abbiamo lasciato che tali effetti su di noi si producessero. Cosa che sebbene sia inutile nel presente, può tornarci utile in futuro.  
Dopo questa digressione, una domanda è ben servita: se le circostanze non possiamo controllarle, da fare che cos’altro ci rimane se non controllar noi stessi? Se non possiamo mutare o in qualsiasi altro modo mitigare ogni sorte di impressione che ci si produce, possiamo (e se ci vogliamo bene dobbiamo) lavorare sul modo in cui riceviamo, interpretiamo, giudichiamo e per conseguenza reagiamo a quello che la vita ci propone. E questo ci conviene farlo non persuadendoci con forza a credere che le circostanze non abbiano effetto su di noi, ma lavorando anticipatamente su noi stessi, preparandoci come ci prepareremmo ad affrontare un preannunciato, benché incerto, temporale.

271.	La generale abitudine a considerarsi sfortunati, l’incapacità a soffrire i problemi, insieme con la falsa speranza di poter giungere a non averne alcuno, è fra le più copiose sorgenti di problemi che si fanno immaginare. Siccome la precondizione perché si venga a capo di un problema è che si svisceri la situazione e si capisca quale effettivamente sia il problema, ne nasce che la vita essendo un continuo susseguirsi di problemi, il riconoscerla come tale, e l’accettare che fintanto che si vive si avranno rompicapo da risolvere, magagne, rotture di palle e discorrendo, rende improvvisamente tutto meno insopportabile e maggiormente vivibile. 

272.	Quell’espressione largamente riconosciuta come uno dei più bei modi di prendere le cose, C’est la vie, è la filosofia in assoluto meno praticata. Quella frase, che da sola accontenterebbe anche più esigenti, testimonia in modo evidente che, purtroppo, la gente parla in un modo, ma che, venendo al sodo, agisce nella maniera opposta.

273.	Il risentimento, l’amarezza, l’irritazione che proviamo quando, con giochi di parole, scherzi o doppi sensi qualcuno ci prende in giro, segnala inequivocabilmente che qualcosa in fondo al nostro animo è tutt’altro che risolto, che qualcosa è anzi stato lasciato pericolosissimamente in sospeso, tenuto nascosto, celato – qualcosa che minaccia di tornare in superficie. Quando, a seguito di una battuta di spirito, o di un innocente ammonimento, o di una critica minuta, quindi una parola che ci mostra ciò che preferiremmo non vedere, o che teniamo nel segreto; quando, in queste occasioni, sentiamo un groppo alla gola, o un crescente nervosismo, e fatichiamo a contenerci nell’impulso di scagliarci contro chi ci ha provocato, dovremmo avere l’intelligenza di ammettere a noi stessi che qualcosa domanda di essere risolto, che qualcosa deve essere affrontato, e ciò non per altro se non perché quella cosa, quale che sia, può per l’appunto prenderci alle spalle e mandarci fuori strada, proprio quando più contiamo, e quando abbiamo più bisogno, di restare in carreggiata.

274.	Si può forse dire che il segreto per essere felici consista nel non cercare e nel non desiderare in alcun modo di esserlo, giacché la felicità non ci si presenta mai direttamente, ma solo come effetto indiretto di quello che facciamo.

275.	Spesso gli uomini si sentono sfortunati non per altro che per questo: si lasciano impressionare dal paragone tra la loro condizione e quella in cui versano gli altri; impressione che di per sé basta a produrre l’idea di essere sventurati, disgraziati e di vivere una vita grama, quando ad esser grama è unicamente l’intelligenza di chi non intende quell’effetto. Per la cronaca, questo non riguarda tutti: alcuni sono veramente sciagurati. Riguarda piuttosto quelli che mai non considerano quelli più sfortunati, più poveri, più malandati di loro, cioè quelli che avrebbero sì tutti i diritti di lamentarsi, ma che tuttavia non li esercitano mai. In pratica, la sfortuna (e l’infelicità che ne consegue) per molti trova essenzialmente causa nel paragone che fanno tra la condizione loro e quella altrui. Ma tutto ciò considerato, se davvero uno vuole star bene domani, deve limitarsi a confrontare quello che era ieri con ciò che è diventato oggi, indipendentemente da ciò che sono gli altri. Bisogna insomma arrendersi all’idea di non poter paragonare con se stessi niente, se non quello che si è stati.

276.	Per spirito di compensazione, ci si sente spesso legittimati a ricorrere quell’impulsività che fa scagliare contro a quelli che si stimano responsabili delle proprie sofferenze. L'istinto spinge a punire il colpevole del male che si soffre, e non ci si sente sollevati se non quando si vede l’incudine della propria sofferenza cadere sopra a quello. Ma per radicata che sia la voglia di vendetta, è da riconoscere che ogni punizione non solo non toglie ma bensì moltiplica il male che per causa d’altri si è patito. La voglia di punire, o, come impropriamente la si chiama, voglia di giustizia, è di per se stessa fonte di dolore. Io conosco persone che, per voglia di vendetta, sono lacerate da una rabbia così profonda, che par che debbano scoppiare da un momento all’altro. Non ne fanno passare manco una, e guardano a se stesse come a reliquie che nessuno è degno di toccare se non con guanti di velluto. La vita non poteva escogitare punizione più perfetta a compensare a quella loro voglia di punire: quella inclinazione a vendicarsi, è in se stessa già una bella punizione: di essa soffre chi la cova, sia quelli sopra i quali la si sfoga. Non ci sono dunque che l'amore e il potere del perdono, che possono migliorare le cose. Non il male che si riceve, ma il modo in cui gli si risponde è ciò che cambia le persone. Ricevere il male senza di ributtarlo al mondo, è un privilegio di pochissimi.

277.	Quando si rimuove o si sfuma la linea di confine tra bene e male, quando ci si allontana della convinzione che ogni cosa sia contrapposta a un’altra, quando cioè si ricompone l'unità tra le cose, vedendo che ciascuna concorre assieme alle altre a dar corpo a un unicum determinato, anzi infinito, sconfinato, inesauribile e incorruttibile, assieme alle distinzioni scompaiono anche i mali che da queste si propagano.

278.	Come tutti i rapporti umani, anche l'amicizia si regge sulla convenienza, sul supporto reciproco, su uno scambio do ut des. Provate voi a immaginare un rapporto di amicizia dove uno solamente degli amici offre, mentre l'altro non fa che ricevere. Un rapporto simile non ha speranza di durare, in quanto che non c’è equità di ruoli, non sussiste alcun bene che sia distribuito scambievolmente. L'amicizia ha bisogno di equilibrio. Un rapporto in cui uno tutto dà, spogliandosi e impoverendosi per l’altro, il quale di tutta risposta tutto riceve, che cos’ha perché si possa dire amichevole? Dove si trova qui l’amicizia? In che cosa consiste? Si capisce che, in genere, uno l'amico se lo tiene stretto a condizione che da lui riceva qualcosa che altrimenti non avrebbe. Ma tale condizione dipende dall'essere lui stesso incline ad arricchire il suo compagno. Dunque la formazione e sopravvivenza dell'amicizia, presuppone che gli amici si arricchiscano vicendevolmente, ciascuno conferendo quella parte di sé che manca all'altro. Ma l'amicizia è bella solo quando questo scambio avviene, per così dire, naturalmente, cioè non per intenzione, ma quasi appunto per natura. L'amico vero non è mai amico per intenzione, bensì per il piacere che ricava dall'altro, e questo per quello che ricava dallo stare con lui. E quel che è ancor più bello, è che questo arricchimento è naturale. Guardiamoci perciò dagli amici o sedicenti tali, i quali si sforzano di mantenere l'amicizia con noi, affettatamente offrendo più di quello che è dovuto: la loro filantropia tradisce spesso un’intenzione aliena all'amicizia genuina: l’intenzione di ottenere qualche cosa in cambio.

279.	Il pessimista in genere è incline a credere che la vita sia in massima parte fatta di dolori e dispiaceri. All'opposto l'ottimista, il quale guarda alla vita come a qualcosa di prevalentemente piacevole, che procura più bene che male. Quanto a me, non condivido né l'una nell'altra posizione, cioè non dico né che la vita sia male né difendo chi pensa che sia totalmente un bene. Piuttosto a me pare che sia prevalentemente malefica o benefica secondo il grado e la quantità di mali e beni di cui faccio esperienza: il giudizio su di essa è relativo all’esperienza che si vive, ma esso non dipende unicamente da quest'ultima, perché anche il modo in cui l’esperienza è vissuta e interpretata cambia di persona in persona. E però alcuni circa una medesima esperienza reagiscono in maniera diametralmente opposta ad altri, in quanto che quella in loro produce effetti che negli altri non si producono. Dunque è vero che il giudizio circa la bellezza o bruttezza della vita dipende da ciò che l'esperienza offre, ma questa nondimeno cambia a seconda di chi la vive. E ciò non dipende dal modo di ragionare, quanto piuttosto dal passato, dalla vitalità, dal carattere, dalla determinatezza e intelligenza di chi vive l'esperienza. Credere che la vita sia male, insomma, ha poco o nulla a che vedere con la ragione.

280.	Il sentimento dell'infelicità spesso nasce dall’inclinazione a comparare la propria vita con quella degli altri. Molti sono infelici perché come criterio della propria felicità assumono quella altrui; essi attribuiscono valore alla propria vita raffrontandola a quella di chi non conoscono se non di mera facciata; e non riescono a sentirsi felici, se non vedendo altri stare male o peggio di loro: per stare bene loro, hanno bisogno di sapere che stanno male gli altri.

281.	Non solo non ci importa della felicità altrui, ma a questa guardiamo con ripugnanza e malevolenza se di felicità non ne abbiamo noi stessi, perché: Che cosa diavolo me ne importa – dice giustamente l’infelice – se gli altri son felici? Che me ne viene in tasca della felicità loro? Per quanti giri possa fare questa nostra Terra, non si creda che questa verità possa perder di valore: a ciascuno importa prima di se stesso, e solamente poi degli altri, per i quali, se gioisce, non gioisce che di riflesso, o per così dire subordinatamente al suo essere felice, contento, in pace con se stesso. Perché se lui sta male, se ha freddo e trema, o è lì lì per morire di fame quando gli altri stanno bene, al caldo e colla pancia piena, che cosa diavolo gliene frega a lui che quelli son felici?! Ecco, dunque che, di base, la premessa per rallegrarsi per altrui, è che si stia bene e a posto con se stessi. Perché se vien meno questo fondamento, con esso si dissipa ogni felicità che per altrui si possa mai provare.

282.	La felicità più grande, il più alto grado di felicità, l'uomo lo prova quando riesce a esprimere se stesso, quando riesce a tirar fuori ciò che di latente tiene dentro. Per converso, la più profonda tristezza la prova quando è come imprigionato dentro al corpo, quando è come sigillato e incatenato dentro ai suoi confini. È solo dominando un qualche mezzo, che uno perviene a ciò che per natura deve essere. Da dove è nata l'arte? Da dove è nato il linguaggio? Da dov’è che l'uomo ha tratto le parole? Perché lo ha fatto? Per una ragione sopra le altre: doveva esprimersi, doveva tirar fuori ciò che la natura gli aveva messo dentro. Non si tratta di un mero problema di comunicazione: il linguaggio ha una radice più profonda. In origine esso è nato come impeto, come impulso che imponeva di riversarsi fuori. Che poi tale impulso abbia assunto questa o quella forma, in fin dei conti, è già tutta un’altra storia.

283.	L'uomo vive a proporzione che lo infiamma la speranza, e tanto più quanto più ce l’ha celata. La speranza si lascia scorgere più quand'è in difetto che quando è in eccesso, più quando manca che quando è troppa. Uno non pensa “spero troppo” ma “sono senza speranze”. L’eccesso di speranza è fonte di piacere. Uno se la sente… Pur avendo tante forme, la speranza si riduce a un accrescimento della sensazione della vita, e piace più quando è invisibile, non più quando ad essa ci si aggrappa.

284.	Qual è il più diffuso impedimento della gioia? Incapacità di espressione si chiama quell'ostacolo. Che cos'è un uomo che non riesce a esprimersi, se non un seme vincolato da un terreno troppo secco? Il seme chiede che qualcuno gli dia acqua: esso vuole crescere, espandersi, alzarsi, esso vuole trasformarsi in una grande pianta generatrice di infiniti altri semi… 

285.	Non è possibile capire cosa significa essere veramente felici, se non si è mai stati profondamente tristi. Come mai potrebbe alzarsi ed elevarsi ciò che mai non si è abbassato?

286.	Molti dei bisogni che abbiamo, nascono dal considerare indispensabile ciò che è artificiosamente preordinato ad alimentarli. Sappiamo quanto poco indispensabile sia il 90% delle cose che abbiamo. Esaminiamo nel dettaglio ciò che possediamo, e che per superficialità pensiamo essere essenziale: che cosa possiamo dedurne? Quali considerazioni possiamo fare? Un osservatore poco attento potrebbe scuotere le spalle considerando vitale tutto quello gli offrono di comprare; ma chi considera non solo quello che gli è abituale, ma anche quello che per vivere gli occorre veramente, non smette di meravigliarsi appena acquista occhi per vedere che la vita gliela servono solo poche delle cose che possiede.

287.	Non c’è maggior causa di infelicità, che il voler essere felici ad ogni costo. La volontà non può alterare l'animo, e il perpetuo desiderare di essere felici, porta con sé l’insoddisfazione e la frustrazione di non poter esaudire tale desiderio. Come chi corre verso ciò che non esiste, chi si lega al collo il desiderio della sua felicità, invano si affatica ad esaudirlo. Al diavolo la mia felicità! – questo sì che dà sollievo. La felicità è uno stato d'animo che ti arriva sempre obliquamente, diciamo pure casualmente, e non come effetto calcolato. La felicità, ovunque tu la cerchi, non la trovi mai.

288.	Riprendo il filo perso intorno al discorso sopra la felicità, e dico che non solo è vero quel che dice Dostoevskij, che all'uomo, oltre alla felicità, è altrettanto indispensabile l'infelicità, ma è per giunta vero che certe volte l’uomo desidera soffrire, come quando è mosso da un amore così profondamente radicato e inestinguibilmente forte, che vedendo patire la persona amata, sente ingiusta tale sofferenza e desidera di prendere il suo posto, di modo che sostituendosi a chi soffre, possa sollevarlo dal dolore.

289.	Ma lo volete capire che negli uomini la felicità non ha un colore solo! Come un arcobaleno, essa è pinta di migliaia di colori! Voi che disperate perché la vostra gioia non è tanto gialla quanto quella di coloro che invidiate, permettete: siete ancora troppo acerbi per decider di che tinta vi conviene essere felici.

290.	Accettare che le cose non sono esattamente come le vorremmo, è un prerequisito imprescindibile dell'essere felici, e per conseguenza non può essere felice chi non riesce ad accettare che la vita raramente offre ciò che ci si aspetta di ottenere.

291.	Felicità è un concetto così dipendente dal modo che ciascuno ha di essere, che non è possibile trovarla se non essendo ciò che si è davvero.

292.	Ci sono anime che riguardano se stesse come sfortunate, non solo relativamente ma assolutamente, cioè non solo in rapporto alle sfortune o fortune d’altri, ma piuttosto come se il destino le avesse scelte in guisa di cloache nelle quali riversare le sfighe dell'umanità. Ora, sebbene molti (troppi) suppongano di essere colpiti da sfortuna, l'impressione di esser sfortunati molto spesso dipende dal viver circostanze che a paragone di altre sembrano esser disgraziate. E personalmente credo che a farci stare male spesso non sia tanto la situazione che viviamo, quanto piuttosto la tendenza a paragonare quello che siamo o possediamo con quello che non siamo o che di nostro non abbiamo. Il focolare dell’insoddisfazione spesso ha come scintilla il paragone che uno fa della propria situazione con quella degli altri, più che non la situazione in sé – la quale se perdura, molte volte non perdura che per insufficiente voglia di cambiarla.

293.	Siccome quello che sta fuor di noi non lo possiamo sempre controllare, non ci rimane che riporre l'attenzione e dirigere gli sforzi a ciò che ci sta dentro, vale a dire a quello che per conseguenza di ogni cosa esterna si traduce in sentimento, o se vogliamo chiamare quell'effetto con una parola diversa, possiamo forse dire emozioni, vibrazioni… È proprio dal conoscer quello che si prova che dipende l'essere felici, così come l'essere infelici è conseguenza dell’atto di ignorare, snobbare e calpestare le emozioni, specie se son negative. Ingannevolezza di tutto quello che è il sentire: è in questo grembo che si annida il principio del dolore. Quando tutto è falso, quando si scappa e ci si nasconde da se stessi, quando ce la si racconta su per bene allo scopo di fregarsi: qui è la genesi del male: la falsificazione della realtà… 

294.	Gli uomini tutti fisiologicamente ambiscono a essere felici, ma la felicità massimamente dipendendo dal conoscere se stessi, ed essendo quasi tutti inclini a disconoscersi, ne deriva che sono per lo più tutti assai infelici, benché potrebbero essere felici. Il prerequisito di ogni aumento di felicità consiste nel positivo riconoscere non solo quei profili che ti rendono orgoglioso e che ti strappano sorrisi di autocompiacimento (come quelli di chi, smargiasso, dice di se stesso: Io sono intelligente perché ho fatto questo e quello, io sono superiore perché sono riuscito in questa cosa) ma soprattutto quei tratti, quelle qualità, quei difetti, che rimanendo celati all'intelletto seguitano a produrre i loro effetti, tanto sopra agli altri quanto sopra se medesimi. Evidentemente qui non parlo degli effetti positivi, ma di quelli negativi, quelli che a lungo andare sono addirittura distruttivi. Ora quei tratti, quelle qualità nascoste di cui ho appena detto, non possono essere meglio rappresentate che attraverso la figura dell'ombra, la quale non si separa mai da chi dietro se l’allunga, se non quando con essa ci si riconcilia. Bene, ma quanti son capaci di affrontar le loro ombre? Io stesso posso porre ’sto quesito a me medesimo, ma non so che cosa di preciso debba fare o quali passi debba compiere per dissolver le mie ombre, se non tacere ed ascoltare.

295.	A volte la felicità dipende più delle fortuite circostanze che la vita ci presenta, che non dal modo in cui pensiamo e ragioniamo. Certo il ragionare è importante, ma questo conta fino a un certo punto. Non è vero? Allora immedesimatevi in quelle persone che percorrono migliaia di chilometri, sia via terra sia via mare, magari solamente per scappare da una guerra, o per sfamare una famiglia, o per trovare un po' di pace. È difficile immaginare cosa abbia sofferto certa gente, ma non è difficile supporre che se fossimo spogliati di qualche privilegio nostro, molti di noi precipiterebbero in una gola di tristezza, in un’ambascia che altrimenti mai conoscerebbero. Proprio oggi ho visto un uomo – un extracomunitario, credo – incedere su una bicicletta scalcagnata sotto una pioggia a catinelle. Se ne andava lentamente, a capo chino, e dal modo che aveva di pedalare mi è parso di inferire che nell'anima covasse una certa insofferenza, cui da contraltare faceva un’instancabile, insopprimibile voglia di vivere: quel genere di voglia che con sé per mano tiene saldamente la speranza di un migliore divenire, quel genere di voglia che inesauribilmente regna solo negli uomini più grandi – quelli che non si arrendono, e che nonostante tutto, nonostante l’acrimonia della vita, e il progressivo approssimarsi della morte, vanno avanti dritti per la strada che il destino gli ha assegnato. Ebbene quell'uomo si vedeva che era stanco, si vedeva che era triste, si vedeva che non ne poteva più di viver quella vita miserabile che aveva. Chissà quante volte, quante sere e quante mattine la sfortuna della vita lo avrà invitato a porre fine a quelle sofferenze; chissà quante fiate avrà voluto dire “basta”; e chissà in quante altre occasioni avrà giurato a se stesso che sarebbe stata quella l'ultima volta che faceva quella maledetta strada in bicicletta, sotto la pioggia, dopo otto o nove o dieci ore di lavoro, solo per tornarsene in una topaia senza amici, senza una donna, senza nessuno che gli dica “ciao, che bello vederti”. Tutte queste cose erano scritte sopra il viso di quell’uomo: un eroe che nessuno conosce, e di cui nessuno saprà il nome. L’ennesimo essere gettato in questa vita a soffrire al solo e unico scopo di non metter fine all'esistenza… Tutti in macchina al caldo, e lui solo come un cane, al freddo, sotto la pioggia, fradicio come uno straccio per lavare i pavimenti… Ora osate pure dirmi che la felicità dipende interamente e unicamente dalla prospettiva da cui si osserva il mondo. Quanto a me, io mi accontento di supporre che se mai doveste ritrovarvi nello stato di quel tale, parlo di quell'uomo che arrancava sotto quel diluvio universale, non sareste poi così felici; e credo che non basterebbero mille delle vostre lezioni perché torniate a casa la sera, o perché possiate alzarvi la mattina.

296.	La speranza può si essere una guida al futuro, una forza spronatrice, un sostegno verso quello che non c'è concretamente ma solo astrattamente. Tuttavia, può anche trasformarsi in causa di dolore, disperazione e frustrazione, specie quando genera aspettative che non trovano riflesso nel concreto, cioè quando la realtà non riflette l'immaginazione, e quello che si crede stia per accadere, sfortunatamente non ha luogo. L'errore dove sta? L'errore che generalmente si commette consiste nell’intestardirsi, nel convincersi così ostinatamente che le cose debbano andare secondo i propri piani, e che tutto debba conformarsi così perfettamente alle proprie aspettative, che ci si dispera e ci si incazza quando le cose seguono altri corsi. Questo è imperdonabile: incaponirsi, incazzarsi, andare su tutte le furie se la realtà non corrisponde a ciò che si è sperato. Questo significa non aver imparato ad accettare che le cose non sempre vanno come ci si immagina. Un concetto elementare, questo, che per certe anime, tuttavia, rimane un enigma irrisolvibile.

 
Mente, pensiero e compagnia bella

297.	Se non vuoi che la tua mente vaghi invano sui suoi mari, devi darle qualche cosa di sicuro cui aggrapparsi.

298.	Se c'è una cosa di cui sono convinto, è che è assolutamente impossibile non avere convinzioni. Non voglio tanto dire che è impossibile superare una convinzione, quanto piuttosto che la facoltà di ragionare, e di pensare in generale, presuppone che si sia convinti di una qualche verità, foss'anche la più illusoria che si possa concepire. Senza questo punto di partenza, mai il pensiero non inizia a camminare.

299.	Cos’è che separa le immagini della nostra memoria da quelle della nostra immaginazione, se non la convinzione che le prime si riferiscono a realtà che già hanno avuto luogo, e le seconde a cose che non sono mai accadute? Entrambe si dispiegano entro i confini della mente, entrambe rappresentano realtà che il presente non soggioga, le une essendo del passato, e le altre del futuro. Mentre delle prime diciamo che riflettono ciò che “è stato”, delle seconde supponiamo che “saranno” o che “potrebbero essere”. Le prime le collochiamo prima di noi, le seconde avanti a noi, nel futuro. Ma su cosa si regge tutto ciò? Non è forse sulla sicurezza di questa sola distinzione che ci sembra che la vita progredisca anziché regredire? Noi siamo abituati a concepire l’esistenza alla stregua di un processo che dal passato si dispiega nel futuro; ma se confondessimo le immagini del passato con quelle del futuro, tanto il passato quanto il futuro avrebbero volti assai diversi. Poiché la differenza tra passato e futuro dipende dalla sicurezza circa questa distinzione (la distinzione tra le cose che “son state” e quelle che “potrebbero essere”), se confondessimo la loro collocazione temporale, manterremmo forse la capacità di percepire la vita come un flusso, ma dobbiamo sospettare che la nostra vita muterebbe. Se confondessimo i frutti della nostra fantasia con quelli della nostra memoria, potremmo convincerci, e nessuno mai potrebbe dissuaderci, di aver vissuto eventi che non hanno avuto luogo, e la percezione che dell'esistenza abbiamo sarebbe, per così dire, distorta rispetto a quella che hanno gli altri. Bisogna immaginare che la vita di chi soffre di Alzheimer assomigli a quella qui descritta: la persona percepisce la direzione in avanti della vita, ma è convinta di aver vissuto eventi che mai non hanno avuto luogo nella realtà di tutti gli altri. E come convincerla del contrario? Ma soprattutto: perché convincerla del contrario? Se c’è una cosa che ci impedisce di impazzire, è la corrispondenza della realtà che gli altri si danno con quella che ci diamo noi. A questo proposito ha ragione Pirandello quando dice: ove la vista degli altri non ci soccorra a costituire [...] in noi la realtà di ciò che vediamo, i nostri occhi non sanno più quello che vedono; la nostra coscienza si smarrisce; perché questa che crediamo una cosa più intima nostra, la coscienza, vuol dire gli altri in noi. Per quanto ne sappiamo, potremmo anche soffrire tutti di Alzheimer, e l'unica realtà vera potrebbe esser quella di coloro ai quali somministriamo le nostre medicine. Noi viviamo le nostre vite, conduciamo i nostri affari e assumiamo le nostre decisioni riponendo incondizionata fiducia nelle immagini che ci affollano la mente. Perché chi, in fin dei conti, può giudicare la verità di ciò che siamo e di quello che la mente ci proietta, se non noi stessi? Ci possono anche raccontare che l’intero contenuto della nostra memoria non ha avuto luogo, che di quello che sappiamo nulla è mai successo, o che ci siamo immaginati tutto, ma non avremmo in tal caso noi diritto di trascinare loro al manicomio così come loro potrebbero voler trascinare noi? In questi casi, come in molti altri, la maggioranza vince; ma l’essere dalla parte della maggioranza non significa mica essere dalla parte della verità. E di certo non significa essere nel giusto.

300.	Abbiamo troppo lungamente alloggiato nella convinzione che il pensiero sia sottoponibile alla nostra volontà, vale a dire: al nostro controllo. Per molto tempo abbiamo esercitato pressioni su noi stessi per controllare, contenere e maneggiare il pensiero, con esso identificandoci fino a non sopportare l’idea che lo stesso contraddicesse alle nostre convinzioni. Per quale ragione? Cos’è che ci porta a ricusare un pensiero contrario a quello in cui crediamo? Perché riconosciamo più valore alle cose in cui crediamo che al pensiero che le offende? Evidentemente perché preferiamo avvinghiarci ai nostri dogmi che abbracciare venti opposti. Ma dobbiamo arrenderci a considerare che un pensiero ostinatamente rifiutato è prima o dopo destinato a ritornare a galla, con effetti verosimilmente devastanti. Come il gas, così il pensiero tende ad espandersi. E perciò il peggior modo di trattarlo è quello di chiuderselo dentro, respingendolo e disconoscendolo in continuazione. Il migliore? Quello di accettarlo.

301.	Sono io che sono dei miei pensieri, oppure sono loro che son miei? Questa stessa domanda mi fa propendere per la seconda soluzione, ma non potrebbe essere un tranello che tiro a me stesso?

302.	C’è un reciproco influenzarsi tra sentimento e psiche. Il primo rivela sempre qualcosa sullo stato della seconda. La nostra psicologia è condizionata dal nostro sentimento, da quello che proviamo dentro il nostro corpo; e di riflesso quello che proviamo è determinato da quello che pensiamo. Più disposti siamo ad accettare le emozioni nostre, più ci ossigeniamo nella psiche; viceversa più schiacciamo, calpestiamo e neghiamo quello che proviamo, tanto più inquinati e soffocati diventiamo. Dobbiamo studiare le emozioni che proviamo, se mai ci riesca di capire a cosa mai si debba quel dolore che sentiamo. Quanto più sinceri siamo, tanto più robusti e forti diventiamo.

303.	La ragione che cos'è? Si può dir che sia la madre dei nostri ragionamenti, va bene; ma questi non sono altrimenti fatti che di parole, ossia simboli in cui s’annida un significato soggettivo e relativo al sentimento di colui che lo ragiona. E siccome il ragionare non è che un pensar per schemi, il ragionamento non è altro che questo, un pensiero nato in carcere con l’impressione di essere libero. Impressione che al pensiero intanto dura, in quanto esso non scopra nulla della propria condizione.

304.	L'intelligenza ha molto più dell'immaginazione che della comprensione del nesso causale. Schopenhauer ha avuto una bellissima intuizione quando ha suggerito la possibilità di far coincidere la capacità di comprendere il nesso causale con l'intelligenza, ma quanta immaginazione gli è servita per arrivare a vedere tale connessione!

305.	Nella meditazione i pensieri sbocciano dalle esperienze a noi più strette, prossime, vive, toccanti; specialmente quelle che hanno impresso o offeso il sentimento nostro. Come si può dunque sostenere che i pensieri non siano tinti di un che di sentimentale? Il giudizio di quelli che ritengono di poter ragionare mantenendosi in un ambiente mentalmente immune alle questioni che, come si dice, riguardano il cuore, per esempio, sarebbero smentiti non appena uno chiudesse gli occhi e si mettesse a meditare.

306.	Gli uomini dicono che l'uomo è la migliore fra le bestie. Che presuntuosi! Si è sempre detto che l'uomo è l'unico essere in grado di pensare, ragionare, far di conto, e così via. Ora, però, quando la smettessimo di darci tutte queste arie, potremmo farci una domanda: Che cosa ci porta a tali conclusioni? Come proviamo la correttezza di queste nostre convinzioni? Su quale fondamento basiamo il convincimento di essere migliori degli altri animali? Cosa ci persuade l’idea di esser superiori, se non il pregiudizio d’essere speciali? Ma speciali rispetto a cosa? Non è ogni bestia speciale rispetto a tutte le altre? Si dice che l'uomo e solo l'uomo sia capace di pensare, ma su quali basi sosteniamo tale affermazione? Non potrebbe un cane pensare la stessa cosa di se stesso? Non è forse verosimile supporre che ogni specie segretamente senta di essere il non plus ultra delle specie? Se noi fossimo formiche, ad esempio, non avremmo forse per natura impulso a sentirci speciali rispetto agli uomini? non proveremmo forse cose simili a quelle che proviamo? non sentiremmo ciò che ora sentiamo?… Se bene osserviamo come nascono i pensieri, cioè arbitrariamente, vediamo che è del tutto Platonico sognarsi di tagliare ’ste questioni: perché che ragione abbiamo noi di supporre di sapere che cosa vuol dire essere formica? Possiamo fare tutti gli esperimenti che vogliamo per determinare, per esempio, se il nostro modo di agire sia più giusto di quello di una formica, ma a qualunque risultato perveniamo, questo lo dobbiamo confessare, che il nostro esito, positivo o negativo che sia, non è tale in quanto tale, ma in quanto discende da criteri di giudizio e verità che noi stessi ci inventiamo, criteri che tiriamo fuori dal cappello delle nostre facoltà. Facoltà puramente umane… 

307.	Questa è proprio una caratteristica di noi uomini, l’affidarsi più alla facoltà di ragionare che agli istinti, non agire se non quando si trova una ragione, o un qualcosa a cui legar la mente, un qualcosa a cui aggrapparsi. Non sapendo più far leva sull'istinto, le nostre mosse sono come subordinate all'esistenza di una ragione o una giustificazione intelligibile. In pratica, non sappiamo decidere senza pensare. Ed è qui che si innesca l'istinto, è qui che torniamo a essere bestie: nella formazione dei ragionamenti, nel passare subitaneamente da una proposizione all'altra. L'uomo pensa di pensare liberamente e incondizionatamente, quando è proprio il contrario che avviene, giacché i pensieri, e così e ragionamenti che tiriamo, sono prevalentemente, se non completamente istintivi. E noi abbiamo più degli intrattenitori che dei generatori di pensieri. Detto altrimenti, i nostri pensieri sono forse in comunicazione con la volontà, ma tale volontà ci è spesso ignota. Qui potrei mettermi a trattare dell'inconscio e di come questo influenza la coscienza; ma non voglio impelagarmi in simili discorsi. Concludo dicendo solo che nessuno potendo conoscere “la via giusta”, a voler fare della vita un che di proprio o personale, ognuno deve conoscere la sua propria volontà. Il che vuol dire: ascoltare il proprio cuore. Questo significa “sapere ciò che si vuole”.

308.	È un errore dei filosofi e di tutti coloro che ambiscono a ottenere questo titolo, credere bene parlare di quelle sole cose che sono state trattate e discusse dai loro predecessori, vietando a se stessi di scriver di qualunque cosa che non abbia a che vedere con la filosofia. Mi si scuserà, ma il pensare e l’agire in questo modo, così come il fissarsi caparbiamente di parlare solo di certe cose, considerando indegne e perciò escludendo tutte le altre, è per me segno di una mente vinta dalla necessità di stare in una forma, e perciò incapace di lasciarsi persuadere da quello che è vero. È quindi una mente falsa, dogmatica, chiusa, e pericolosa. Da evitare insomma.

309.	Che alla verità si pervenga a mezzo della riflessione, se non è cosa interamente falsa, è certo meno vera di questo, che la ragione è più brava a bruciare menzogne che a scoprire verità. A furia di ragionare sulle cose si possono scoprire mille menzogne, ma non sono certo che si possa scoprire qualche verità, potendosi tutt’al più convincere di aver trovato il vero dove nessuno l'aveva ancora visto…

310.	Ciò che separa l'uomo dagli animali, si è che il primo ha abilità che mancano ai secondi, ma si anche che esso ha facoltà di soverchiare questi ultimi. E questo stimo sia dovuto a quella sua tendenza a falsificare la realtà e ad assegnare più valore alla fantasia che a tutto ciò che di concreto egli riceve per i sensi. L'uomo si immagina segretamente realtà che nel pratico non trovano conferma. L'uomo è capace di costruire realtà immaginarie mettendo assieme gli elementi della sua realtà sensibile, mescolando e mischiando questi fino a formarsi idee, concetti, verità e soprattutto immagini che, pur non trovando luogo sul piano materiale, hanno nondimeno forza di spronarlo ad agire in conformità ad essi, verosimili o inverosimili che siano. Il credere vero ciò che è materialmente falso: questa è la facoltà che forse manca agli altri animali.

311.	Chi arriva a intuire di non poter sapere definitivamente nulla, e che ogni verità si fonda su un'infinità di convinzioni in attesa di esser confutate, si può dir che sappia molto: perché in fondo non c’è altro da sapere.

312.	Quando ho detto che il tempo non è che percezione, perché esiste in quanto delle cose percepiamo il cambiamento nello spazio, l'ho detto perché è proprio dal modo in cui elaboriamo la realtà esterna e interna a noi, nonché dal grado di consapevolezza che di questa abbiamo, che dipende lo scorrere del tempo. Ci sono momenti della vita in cui, per distrazione o noncuranza, il tempo sembra passi come un treno; e ce ne sono altri in cui la concentrazione che noi abbiamo è così alta, che il tempo non solo rallenta ma si ferma pure; non dico che le cose smettono di essere, ma che la loro permanenza ai nostri occhi appare o come allungata o come completamente congelata.

313.	A riprova del fatto che le decisioni umane, lungi dall'essere frutto di ciò che chiamiamo libero arbitrio (è per puro caso che ’st’idea c’è nata nella testa?), partono da ciò che si imprime sopra i sensi, vorrei dire che quando smettiamo di ascoltare una canzone, una musica, o più generalmente una melodia, seguitiamo a canticchiare e dunque a essere condizionati dalla stessa. E lo stesso avviene per ogni altra circostanza esterna, ancorché con diversa intensità e influenza.

314.	È un astuto pregiudizio il credersi l’unica, isolata e intangibile causa dei propri pensieri. Il pregiudizio consiste nel credersi arbitri assoluti del proprio intelletto, contestualmente trascurando, e peggio ancora non notando di ricevere influenze dall'esterno, dalle circostanze. Ma il pensiero, più che un che di arbitrario, tanto è causa quanto è effetto di quello che viviamo. L’uomo agisce a mo’ di medium delle sue circostanze. Mettete un fanciullo in una stanza buia, senza stimoli o cose che esercitino i suoi pensieri, la sua fantasia, la sua immaginazione, non dategli il dono della parola, né insegnategli alcuna lingua: quello non solo non penserà mai come pensate voi, o ciò che pensate voi, ma non potrà sviluppare nemmeno alcun pensiero. Poi prendete un altro e ponetelo giorno e notte accanto a voi, fategli fare le stesse identiche cose che fate voi, insegnategli solamente quello che sapete voi, quello che credete voi, immergetelo insomma nella vostra vita, nelle vostre situazioni, nei vostri fatti, eventi, persone, e via dicendo; fategli indossare la vostra pelle, fategli vivere la vostra vita, tanto per intenderci. Ora, credete possa pensare in maniera interamente diversa anzi opposta alla vostra? Credete che potrà reagire diversamente da come reagite voi, e che possa formarsi pensieri incommensurabilmente lontani rispetto a quelli che, nelle medesime circostanze, sotto la stessa influenza, ricevendo i medesimi stimoli, formereste voi? Sì? E che cosa ve lo fa credere, se non le idee che, a causa delle circostanze in cui siete cresciuti, avete sviluppato? Che cosa se non il pregiudizio di avere un pensiero che si forma in base alla vostra intenzione? – Credete che il pensiero sia una cosa totalmente vostra? che prescinde ed è completamente indipendente dal luogo in cui state o da quelli che avete visitato e da quelli in cui avete vissuto? o da ogni altra forma di influenza che avete ricevuto? Allora come spiegate che in certe parti del mondo solamente si credono e si pensano certe cose, mentre in tutte le altre quelle cose non vengono in mente pressoché a nessuno? Perché nessuno ci pensa? Il motivo è che il pensiero si è un effetto, ma non tanto della volontà quanto maggiormente delle condizioni in cui versate. L'uomo è la premessa di ogni suo pensiero, ma tale premessa da sola non basta perché egli pensi; l’uomo è la causa pur necessaria, ma con tutto ciò non sufficiente a pensare: gli occorre la materia prima.

315.	Che la ragione non abbia un vero e proprio fine, che non sia ordinata a perfezionare un bel niente, lo si vede già dalle decisioni che le epoche precedenti hanno preso, dalle scelte che hanno fatto, e soprattutto dagli effetti riecheggiati fino ad oggi – effetti che benché siano nati dalla convinzione, anzi proprio a causa del loro essere partiti dall'umana convinzione che la strada intrapresa fosse quella giusta, hanno contribuito a migliorare ma anche a peggiorare le cose. Ergo? La ragione è cieca e lungimirante allo stesso tempo.

316.	Se, come si pensa, la causa è ciò che precede e genera l’effetto, la fonte da cui l'effetto scaturisce, senza la quale questo non esisterebbe; se dunque la causa l'effetto lo precede, la questione sorge se tra i due vi sia uno spazio di tempo, un momento in cui l’esistenza passa dall'essere causa all'essere effetto, o se non si debba piuttosto credere che, siccome tale modificazione avviene, se così posso esprimermi, immediatamente e al di fuori di ogni spazio temporale, fra le due cose non vi sia alcun genere di tempo. Prendiamo in considerazione questa seconda ipotesi – quella che vorrebbe che non ci sia tempo fra le due cose, sicché la causa produce l’effetto senza che in questa transizione esista tempo alcuno. Ebbene, com’è possibile? Questa idea a me pare impossibile non solo pensarla ma persino immaginarla o in qualunque altro modo concepirla, giacché perché una cosa diventi un'altra, perché ciò che chiamiamo causa si trasformi in effetto, o produca l'effetto che altrimenti non si avrebbe, è inevitabile rappresentarsi uno spazio temporale all'interno del quale siffatta modificazione di materia abbia luogo, cioè che si trasformi, passando da uno stato all'altro. Rappresentazione che non è però possibile formarsi, se non immaginandosi che la stessa avvenga in un tempo.
L'altra ipotesi – quella che vorrebbe che la causa ci metta del tempo per produrre l’effetto, non potendo questo venir fuori o al di là del tempo – porta con sé il problema di determinare quando avvenga la sopraddetta trasformazione, cioè quando precisamente la materia si modifichi e dall'esser causa passi ad essere effetto. E qui mi pare di poter dire che quanto maggiormente ci si sforza di immaginare “l'attimo esatto” in cui tale cambiamento avviene, tanto meno ci si riesce. Il motivo qual è? Che lo spazio presuppone il tempo, tanto quanto il tempo presuppone lo spazio, non potendo l'uno stare senza l'altro. Se vogliamo, noi possiamo anche pensare di rappresentarci un “attimo” (un millesimo di millesimo di secondo?) in cui la causa sortisce l’effetto, ma dobbiamo anche considerare che quell'attimo – il quale non può aver luogo che in uno spazio – può esser nuovamente e infinitamente suddiviso in una molteplicità di attimi via via più piccoli e inferiori; sicché diventa praticamente impossibile trovare “l'attimo preciso” in cui l'esistenza smette di essere in un modo e incomincia a essere in un altro. Il che porta a concludere che benché ci sia possibile illuderci che una cosa sia causa di un dato effetto, ciò non corrisponde al vero: perché non essendo possibile indicare quando esattamente l’esistenza passi da uno stato all’altro, non ci resta che arrivare a questa sola conclusione: causa ed effetto sono la medesima cosa, e non può esserci confine di spazio e tempo tra i due, se non quello che nasce dal modo, del tutto umano e perciò del tutto arbitrario, in cui la natura ci costringe a suddivider l’esistenza, cioè in secondi, millimetri, e così giù fino alla più piccola delle minuscole porzioni di tempo e spazio che possiamo concepire. Insomma l’esistenza non ha luogo se non in un solo attimo, in un solo istante, che però noi, suddividendo in secondi, minuti, ore, mesi, anni, chilometri, centimetri, millimetri, ecc., non riusciamo a concepire se non in rapporto a tali misure, a tali forme…  
Nota. Ogni modificazione, ogni rapporto di causa-effetto, noi ce l’immaginiamo in senso bidimensionale, come una freccia scoccata da un arco verso un albero. Tuttavia il nesso causale non può che operare in ogni dove, tridimensionalmente, dappertutto e allo stesso momento; circostanza che rende ancora più irragionevole pensare di poter scegliere dove e quando l'esistenza passi da uno stato all'altro, e così determinare “cosa causi cosa”. Tutto questo non è possibile, ma siccome per vivere non possiamo prescinderne, fingiamo che lo sia. Perciò diciamo “questo ha ucciso quello”, “questo ha provocato la caduta di quello”, e via dicendo. Ma queste cose sono per così dire tutte attaccate e dipendenti l’una dalle altre, tanto per tempo quanto per spazio. In parole super povere, tutta l’esistenza ha luogo nello stesso istante e nello stesso spazio, ancorché a noi paia che così non sia, sembrandoci più verosimile, oltre che più comodo, immaginare che ciascuna cosa avvenga in funzione di un'altra, in tempi e spazi differenti.

317.	Dare prevalenza alle forme dell’immaginazione, alle fantasie che abbiamo in testa, o anteporre ciò che ci si dispiega innanzi agli occhi? Quale delle due? Operare in conformità alle seconde significa agire istintivamente, laddove agire secondo le prime significa adeguarsi a ciò che, malgrado non esista nel presente, possiamo comunque sperare che avrà luogo nel futuro.

318.	Ogni generazione della storia ha contribuito ad aggiungere nuovi modelli di comportamento, abitudini, modi di essere, che hanno allontanato e separato l'uomo da tutto ciò che è naturale; e a furia di giocar con le astrazioni, concetto dopo concetto, parola dopo parola, l'uomo è per immaginazione giunto a persuadersi di appartenere ad una specie, per così dire, speciale rispetto a tutte le altre. In sé ha “trovato” una facoltà di ragionare, alla quale ha associato il concetto di “verità” e, allucinato in questo modo, ha perseguito tali fantasie come libellule su un fiume. Di sana pianta ha posto in essere formule, nozioni, idee che in verità non esistono se non nella sua mente… E benché su tali cose abbia costruito la sua vita, forse è bene che si faccia una domanda: E se tutto ciò non avesse avuto luogo se non come rimedio psicologico per distrarci dal pensiero dalla morte?

319.	L'abitudine rende certe storture così consuete, che ce le fa sembrare addirittura dritte. Mi vien da pensare al nostro sistema economico e politico; mi viene da pensare che, va bene tutto, ma la continuità della crescita economica non può essere garantita a spese dell’individuo. In ogni sistema politico economico il sacrificio che a ciascuno viene chiesto di fare in favore e in nome della collettività, è pressoché sempre predicato, promosso e finanche imposto da quei pochi, l'interesse dei quali – voglio dire l’interesse a promuovere questa o quella misura economica o politica – è rivolto a loro stessi direttamente, e solo indirettamente o di riflesso agli altri. I pochi dicono ai tanti: Questa misura la prendiamo per voi, questo sacrificio che dovete sopportare serve a voi, quand’è palese che, benché possa apparire così altruistico, la ragione è che il loro interesse coincide con l’interesse pubblico. Loro rappresentano lo Stato… I politici si mostrano spesso coraggiosissimi nel sacrificare un individuo o una categoria di individui in nome dell'economia o del benessere generale; ma nessuno di loro mai si sognerebbe di fare certe manovre, se quel sacrificio toccasse pure a loro. Questo si ricollega a ciò che ho detto quando ho evidenziato che è impossibile far parte di un consorzio (lo Stato, in questo caso) senza essere disonesti, poiché se tu dipendi da un sistema i cui interessi confliggono con quelli di un singolo, non hai altra scelta che sacrificare il singolo e favorire il sistema da cui dipendi. Se il sistema politico, economico, professionale ti dà il pane, e tu non sai altrimenti procacciartelo, altro non puoi fare che piegarti servilmente davanti ai suoi interessi, facendo o omettendo di fare tutto ciò che ti richiede. È così che nascono e crescono i sistemi – le società, i partiti, gli stati, le organizzazioni in generale: prima coinvolgendo, poi ingabbiando, cioè rendendo dipendenti i loro membri. In principio ti offrono qualcosa – uno stipendio, una promozione, una prospettiva di crescita –, dopodiché, in ragione di tale dipendenza, ti schiavizzano, obbligandoti a fare tutto ciò che serve affinché tu li mantenga: perché, per preponderanza di forze, il sistema da te dipende in misura minore rispetto a quanto tu dipendi da lui. E il sistema par excellence, qual è? Lo sappiamo tutti: si chiama Stato. Al mantenimento del quale operano giornalmente una quantità impressionante di persone che avendo con esso un rapporto simile a quello che un tossicodipendente ha con le sue droghe, non si fermano davanti a niente e nessuno pur di proteggere gli interessi… del pubblico. 
Ora io dico che è bene guardarsi dall'aderire a qualsiasi sistema o consorzio quando è possibile non aderirvi, e che anzi bisogna starne alla larga e non cedere alla tentazione, salvo che alla vita non sia necessario. Le ragioni stanno sopra.

320.	È della concettualizzazione delle proprie inclinazioni, sentimenti, impulsi, che nascono i pensieri, dall’assegnare parole a ciò che per natura non ha verbo, dal concretizzare e dare forma a ciò che è astratto…

321.	Possiamo così sperare di formarci un concetto chiaro e di dare una definizione incontrovertibile di ciò che sono le nostre idee, nonché del dove esse provengono, o del modo in cui si formano, ma indipendentemente ancora dalla convinzione che ci formassimo, dovremmo contuttociò spiegare come siamo pervenuti a formarci tale convinzione, cioè come siamo giunti a tale idea. Perché malgrado ci sia dato illuderci di poter spiegar la causa delle cose nostre, questo non ci è possibile senza dimenticare di essere noi stessi causa di quella data spiegazione. Qualsiasi spiegazione circa l'origine o provenienza delle nostre idee, non essendo essa stessa che un'idea, si risolve fondamentalmente in una tautologia, la quale riecheggia quella filastrocca che fa: – C'era una volta un re, seduto sul sofà, che disse alla sua serva, raccontami una storia; e la serva incominciò: – C'era una volta un re, seduto sul sofà che disse alla sua serva raccontami una storia; e la serva incominciò…

322.	La cieca opinione per cui le cose sono o assolutamente giuste o assolutamente sbagliate, e che ogni cosa abbia un opposto che esiste indipendentemente anziché complementariamente ad essa, porta a vedere contrasti e opinioni da combattere da ogni parte, e offre pretesti per far guerra a ogni genere di mostri. Ma poiché fra gli opposti ci stanno infinite gradazioni, pari alle infinite sfumature di grigio che si trovano tra il bianco e il nero, nessuno può mai esser bianco o nero, né essere o completamente buono o interamente cattivo. Perciò il condannare qualcosa perché è opposta a quella che sia ama e che si vuole tutelare, indica non solamente che non si vedono le sopra dette sfumature, ma che si ha un sentimento, una voglia di osteggiare, cioè di creare un diavolo, e così facendo spesso non si vede la verità in assoluto più palese, cioè che a considerare gli altri diavoli perché sono opposti o quello che si è, o perché fanno qualcosa opposto a quello che si crede, si diventa facilmente dei diavoli. A credersi buoni, si diventa subito cattivi.

323.	La concezione del rapporto causale avviene sempre in una logica di passato-futuro, quindi è cronologicamente o dipendente dal tempo o dal modo in cui il tempo appare alla mente, cioè dal modo in cui lo si percepisce.

324.	Riuscire a vedere che ogni cosa non porta a nulla, che ogni azione, sforzo, ambizione, impegno, prospettiva, idea, formula e dottrina, è in un modo o nell'altro destinata a rimanere assorbita nell'eterno, è uno svantaggio mica da ridere: perché taglia le gambe a ogni anche più piccolo proposito che uno possa avere.

325.	Non solo le cose sono relative, ma persino la relatività stessa è in un certo senso relativa a chi la considera. Ciò non vuol dire altro se non che la relatività, come concetto, è lungi dall’essere universalmente compresa da tutti allo stesso modo, perché ciascuno la intende e se la immagina in una maniera che dipende, non da un concetto inequivocabile, ma dal modo in cui ciascuno riesce a immaginarla. 

326.	Quello di ricondurre gli effetti alle loro cause, è un bisogno che ci nasce da dentro, un bisogno per così dire di certezza, stabilità, che si contrappone alla perenne mutevolezza della nostra esistenza. Per ogni cosa che ci capita di considerare, noi sentiamo come il bisogno, o l’istinto di conoscerne il perché, la causa scatenante; ma poiché siamo spesso incapaci di trovarla, il nostro intelletto se la inventa, o se la immagina tirando fuori che le cose derivano da Dio, o dalla magia nera, o dalle maledizioni. Persuadiamo noi stessi che un certo fenomeno ha avuto luogo perché blablabla, e se la spiegazione che ci diamo ci soddisfa, dismettiamo la ricerca. Se per converso non siamo soddisfatti, inventiamo qualcos'altro o seguitiamo a ricercare le premesse delle nostre conclusioni… 

327.	Quell’incitamento che si fa di solito – Ci devi credere! Ci devi credere fino in fondo! – è una sciocchezza colossale. Di primo acchito sembra possibile mettersi a credere qualcosa. Ma guardando bene in fondo, si vede che non c’è desiderio che vada a comando, o che si inneschi intenzionalmente, perché di ogni desiderio l'intenzione essendo figlia, e non già madre, l’una senza l’altro non sa assumer forme o prender direzioni. L'equivoco consiste nel credere di poter credere secondo volontà, cioè di poter incendiare la propria volontà a piacimento, quand’è il contrario che succede: la volontà è sempre precedente. Non si può volere ciò che non si vuole, né ci si può ingannare e persuadere di volerlo. Ci si può illudere di volerlo, ci si può impegnare, ma ultimamente si giunge ad abbandonare il proposito, e si ritorna a ricercare quello che si vuole veramente. Questo è ciò che nel linguaggio comune si chiama “prendersi in giro”. Il che non significa altro se non questo: voltare le spalle alla propria volontà, mettendosi in testa di poter fare o dover fare ciò che le si oppone, ciò che le è contrario, ciò che le è alieno.

328.	Ragionare su ciò che è giusto o bene fare, non porta mai niente di buono se alla ragione non s’allaccia il sentimento: se nel breve termine può pur esser seppellito, nel lungo infine sempre emerge, e tanto più potentemente quanto più ipocritamente lo si copre. Tutto ciò che è ragionevole, desta sempre un certo qual dolore, se a tale ragionevolezza non si accompagna il sentire, vale a dire ciò che nel proprio intimo effettivamente e non solo ragionevolmente si sente di essere o dover fare.

329.	Il pensiero, quando è in atto, non si forma e non opera coscientemente, ma in maniera del tutto incosciente. Esso non procede dalla coscienza: la coscienza per così dire interrompe il pensiero, il quale è tanto più libero quanto di esso si è meno coscienti. Non appena ci si accorge di pensare, il pensiero si interrompe. I pensieri che formiamo da svegli, non sono sempre, o forse non sono quasi mai un prodotto della nostra coscienza, ma in questa cadono quando di essi ci accorgiamo, cioè quando ne diveniamo consapevoli.

330.	Se c'è una ragione per cui l'uomo è arrivato così in alto rispetto a tutte le altre specie (o ha l'impressione di essere arrivato così in alto…) non mi par che possa essere se non questa, che egli possiede la mirabile facoltà di riconoscere alle immagini della sua immaginazione un valore pari o superiore a ciò che vede, tocca, sente, ecc. La capacità di credere che in futuro si concretizzerà e verrà in essere ciò che oggi è vero solamente in fantasia, e agire in conformità a quella credenza, è il discrimine tra la piccolezza e la grandezza, tra l'ordinarietà e la straordinarietà della specie. Del resto è chiaro che per cambiare il presente bisogna sapersi immaginare il futuro, e agire in vista di un orizzonte che attualmente è solo immaginario. Sognare ad occhi aperti, immaginare l'impossibile, staccarsi dalla realtà, e con un balzo fare mille passi avanti: questi sono i presupposti della umana grandezza.

331.	Quando, ricordandoci di un nostro sogno, constatiamo di avere immaginato eventi fra di loro non connessi, o se connessi tuttavia legati da connessioni che ci paiono assurde, nascoste, inafferrabili o che dir si voglia, siamo soliti supporre che certe cose non hanno senso, perché in coscienza, da svegli, cioè nella realtà, non possono succedere. E non possono succedere in quanto che noi elaboriamo la realtà onirica in maniera diversa da come elaboriamo quella sensibile. Ma possiamo dire che l’una abbia meno senso dell'altra? Possiamo supporre che una abbia più valore dell'altra? Possiamo accontentarci di credere che una sia tanto vera da poter sostenere ogni giudizio che noi diamo dell’altra? Ogni spiegazione che a noi stessi diamo circa la natura del sogno, nonché intorno all'essere un sogno sensato o meno, presuppone di ritenere prevalente la coscienza all'inconscio, e di poter assumere quella come incontestabile base di partenza per giudicare questo. Voglio dire che per giudicare il sogno, non possiamo non prendere le mosse dalle leggi che, nella veglia, governano le operazioni del nostro intelletto. Nondimeno però, noi non disponiamo di nulla che corrobori questa convinzione, che l'attività psichica di cui facciamo esperienza da svegli sia più autorevole e vera di quella onirica. È come se il bianco si sentisse in diritto di giudicare il nero, e di qualificarlo sensato o insensato a suo proprio piacimento. Ma non potrebbe fare il nero la stessa cosa con lui? 
Per quanto ne sappiamo, il mondo onirico, pur governato da leggi che a noi paiono bizzarre, è tanto vero quanto quello sensibile. Non si tratta di un mero sfogo o ubriacatura del cervello, ma di una parte integrante dell'esistenza nostra, senza la quale le ipotesi che abbiamo formulato attorno a noi stessi – chi siamo, cosa dobbiamo e non dobbiamo fare, ecc. – sarebbero ancora più cieche di quanto già non siano.

332.	È chiaro che a prescindere dal grado di istruzione, e dalla profondità dei pensieri, nel formulare i giudizi ognuno è sempre influenzato dalla disposizione del suo animo, dallo stato in cui si trova la sua chimica, dal suo sistema nervoso, dal suo stomaco, e da mille altri fattori, che per complessità fanno sì che nessuno mai abbia formulato né mai potrà formulare un giudizio oggettivo, che prescinde dall'umore, dalle emozioni, dalle inclinazioni non solamente soggettive e dunque relative alla persona, ma anche dalle mille circostanze che per accidenti volta dopo volta la persona vive. Ogni giudizio è pertanto non solamente soggettivo, ma in un certo senso irrazionale, fuori controllo, imprevedibile. E che dire dunque, per esempio, dei giudici, dico dei magistrati dello Stato, che sono per legge tenuti a operare oggettivamente? Non sono forse umani anche loro? Non hanno forse anche loro, parimenti agli altri, disposizioni d'animo e di spirito che, a dispetto della loro putativa terzietà, li portano a sentenze soggettive ed arbitrarie? È davvero necessario dire che ogni giudice esprime la propria sentenza con la pancia prima che con la testa? e che ogni sua decisione, in quanto umana è fondamentalmente, benché impercettibilmente, arbitraria?

333.	Un errore nel pensiero sul nesso causale, è quello di ritenere che l'effetto sia un'entità isolata e prodotta da un'altra e precedente entità – la causa. Chi pensa al nesso causale, è solito immaginarsi che A produca B, sì che B o non potrebbe esistere, o non potrebbe esistere nel modo in cui esiste se non fosse da A stato così prodotto. Cioè si ritiene che l’effetto B nasca in conseguenza della causa A. Dove sta l'errore? Qui, che tanto A quanto B sono manifestazioni dell’eterna modificazione della materia: né l'uno né l'altro sono “eventi” che meritano di essere considerati isolatamente, o che modificano o subiscono una modificazione l'uno per mezzo dell'altro. Quando dalla realtà, estrapolando una causa e un effetto, crediamo che una cosa ne abbia prodotta un'altra, siamo soliti considerare il rapporto tra le due come una sorta di segmento astratto che si trova nello spazio circostante a quelle; ma ingenuamente non consideriamo questo, che il rapporto che cade sotto i nostri sensi esiste come rapporto di causa ed effetto in quanto noi lo percepiamo in tal modo nel tempo, e in quanto che in noi qualcosa ne ha causato la percezione. Il poter dire che un effetto è uscito da una causa dipende dal fatto che circoscriviamo entro confini spaziali una modificazione materiale che era in atto ben prima che noi percepissimo tale rapporto, e che continua senza sosta ad essere dopo che l'abbiamo percepito. Ma l'esistenza sensibile è in ogni sua menoma parte un’ininterrotta modificazione, che da sempre prosegue e che mai non fermerà il suo corso. Il fatto stesso che in questa eterna modificazione noi, per dir così, estrapoliamo due fenomeni (causa ed effetto), testimonia quanto arbitrario sia il nostro modo di pensare. Nel grande fiume dell'esistenza noi peschiamo un fenomeno a caso, che per natura crediamo debba uscire da una causa, e nel tempo e nello spazio circoscritta. È un inganno. Tutto è ad un tempo causa ed effetto di tutte le cose… 

334.	Riprendendo quel che ho detto circa il nesso causale, aggiungo che bisogna considerare che siamo noi stessi causa degli effetti che vediamo, e che per conseguenza questi nulla sarebbero se non ci fossimo noi. Detto altrimenti, la loro esistenza dipende da noi. Ma di ciò non accorgendoci e tutto ciò non considerando, attribuiamo la provenienza di certi effetti da cose che sono altre rispetto a noi, ancorché siamo noi stessi a produrle, se così posso dire, in un modo o nell'altro rappresentandocele. 

335.	What’s the difference between an event which is not experienced and one which is? chiede Bertrand Russell nella sua riflessione sulla storia della filosofia occidentale. Domanda legittima, certo, ma questa ne contiene e presuppone un'altra: un evento che non cade nei confini della nostra esperienza, esiste o non esiste? Riformulo. Esiste o non esiste ciò che non è mai stato fatto da me oggetto di esperienza? Questa è una domanda che potrebbe tenere occupate le più grandi menti per un intero secolo, senza che nessuno mai arrivi a una conclusione che sia per tutti soddisfacente. Al che mi domando: perché il nostro intelletto si carica di questioni che non sa risolvere?

336.	Il nesso causale si trova contemporaneamente dappertutto, anche dentro di noi. Ogni modificazione che mi occorre di vedere o percepire, è senza eccezione dipendente dalla infinita modificazione che, senza tempo, si propaga nello spazio. Ciò che avviene “qui”, dipende incontestabilmente da quel che avviene “là”: io posso anche immaginarmi di vedere un effetto, ma la causa iniziale è per infinità ed eternità sempre a me nascosta. La causa e l'effetto sono la stessa cosa. Tutto è causa e tutto è effetto. Tutto si muove ed avviene contemporaneamente, in un solo ed unico attimo. Il tempo non esiste. Noi dal tutto ritagliamo porzioni di realtà cui attribuiamo il nome di causa ed effetto, e ricaviamo l'impressione che una parte di esistenza sia dipendente da un’altra, che l'ha prodotta: la prima la chiamo effetto e l'altra causa… Ma tutto avviene in un solo momento. Tutto il tempo, o la percezione che di esso abbiamo, non è che un’illusione. Non esiste né passato né futuro – queste sono le più astute illusioni che la vita abbia mai inventato. Tutto inizia e finisce in un solo incalcolabile attimo. È vero che ciascuno si ricorda un passato, vale a dire una realtà che in sé conosce essere trascorsa, andata, finita e conclusasi in un tempo che non è più; ed è altresì vero che ciascuno può immaginarsi un futuro, cioè una realtà che, pur non cadendo sotto i sensi attualmente, trova nondimeno posto nella mente, che per così dire preannuncia ciò che i sensi perverranno a percepire. Ma tanto l'attività o facoltà del ricordare quanto quella dell’immaginare non hanno luogo se non nel presente momento, cioè quando le si usa. La realtà che forma oggetto del ricordo o dell'immaginazione, sebbene si riferisca a ciò che è stato o a ciò che sarà, esiste a condizione che la si peschi o immagini “in questo istante”. In tal senso il presente è condizione e causa del passato e del futuro, perché la consistenza e verità di questi ultimi, dico il fatto che ci appaiono veri, non esiste se non a condizione che si viva nel presente, cioè che si ricordi o che si immagini presentemente. Passato e futuro non esistono di per sé, ma perché li si concepisce nel presente, cioè se ed in quanto sono nel presente o ricordati o immaginati. In breve, benché siamo persuasi di aver vissuto un passato o di poter vivere un futuro, non c’è che il presente momento, il quale è condizione sia dell’impressione del passato (il ricordo) sia di quella del futuro (l’immaginazione). La concezione che abbiamo del tempo, come di una linea che da dietro si allunga in avanti, non è che un'illusione creata dal quasi insopprimibile modus operandi delle nostre facoltà, che per natura costruiscono un mondo, un'esistenza, che si srotola linearmente, e che da dietro va in avanti. Insomma, noi crediamo, e per vivere abbiamo bisogno di seguitare a credere che esista quel tempo che siamo abituati a raccontarci, nel quale siamo soliti così vividamente rappresentarci e collocarci. Ma il tempo che crediamo di conoscere, siamo noi che lo inventiamo. Noi siamo, in altre parole, il tempo. Già l'ho detto, ma voglio qui ripeterlo, che la vita è finita ancor prima di iniziare. 

337.	Psicologicamente parlando, l'uomo forma i suoi pensieri secondo un ordine o schema che non gli è concesso di mutare, e dal quale non gli è concesso di prescindere – la ragione.

338.	Cerchiamo di anticipare il futuro pescando nel passato. Se questa cosa non è assurda, non lo è se non perché passato e futuro sono la stessa identica cosa. Quello che era ieri non può non essere anche domani. Il tutto cambia la sua forma mantenendo immutata la sostanza.

339.	Gli esseri viventi ci appaiono tanto più estranei e stravaganti quanto sono meno uguali a noi, o quanto meno ci assomigliano e per fattezze esterne e per il modo che hanno di essere. Più la natura ce li rende alieni, più legittimati ci sentiamo a giudicarli straordinari. Ma l'errore che con imperdonabile ingenuità commettiamo, consiste nel non saper riconoscere che un giudizio di straordinarietà qual è questo non si fonda sopra a nulla fuor che sulla inclinazione a considerare il nostro modo di percepire come più corretto (se non addirittura insindacabile, o l’unico possibile) rispetto al modo che gli esseri che da noi sono lontani hanno di veder le cose. Il che appunto deriva dall’abitudine a vedere e considerare la nostra anatomia come termine universale cui paragonare le altre. E per quanto mi è possibile osservare, la ragione che ci porta a pensarla in questo modo, è il fatto che ogni cosa che facciamo (ogni pensiero che produciamo o azione che compiamo o ciglio che battiamo) è in tutto e per tutto preordinata a preferire e conservare la specie nostra sulle le altre. Tanto è vero che l'uomo è in un modo o nell'altro principalmente impegnato a scavalcare o contenere le altre specie per far prevalere la propria. Per l'uomo c'è sempre prima di tutto l'uomo. E quando dico “uomo”, non alludo certo all'individuo, quanto alla razza umana interamente considerata, la quale avendo geneticamente in obbligo di conservarsi, è incline a giudicare più favorevolmente quelle razze maggiormente somiglianti all’uomo, e contrariamente a sfruttare, calpestare e distruggere quelle che gli son lontane e differenti. Penso alla zanzara, o al virus. Che cosa sono questi esseri per noi? Niente, un solo fastidio. E che cosa siamo noi per loro? Tutto, perché senza di noi loro non sopravvivrebbero. È una questione di differenze e somiglianze, tanto quanto di dipendenze. 
Ogni nostro giudizio intorno alla bellezza, intelligenza e intorno alle mille altre facoltà che sono proprie degli altri animali, è dipendente dal modo che noi abbiamo di pensare, riflettere, guardare, percepire. Cioè noi non abbiamo alcuna ragione di considerare che il nostro giudizio sia corretto, se per il fatto che è nostro. Ma lo rende ciò universalmente corretto? No. Lo rende solo arbitrario, e anzi potenzialmente sbagliato… Ma insomma che volete che vi dica? Io queste cose le potrei anche scrivere a lettere capitali sopra i muri delle case, ma se non sapete vederle con i vostri occhi, e se vedendole non sentite un brivido corrervi lungo la schiena, queste e diecimila altre parole non potranno servire che a riempirvi la giornata. Lo capite?

340.	Da dove provenga il pensiero, ci è facile intuirlo: esso nasce come effetto delle molteplici esperienze che facciamo, e dunque dalle impressioni che queste ci procurano. Quello che però non sappiamo e che non possiamo in alcun modo sapere, perché contraddice la nostra natura, è la direzione che il pensiero prenderà, cioè il destino che gli è riservato di incontrare. Non possiamo anticipare o predire ciò che andremo a pensare, in quanto che ogni predizione, anche la più fine, è essa stessa un prodotto che proviene dalla nostra mente. Che ci resta dunque da pensare sul pensiero? Perché lo si possa prevedere, a noi ci vorrebbe per davvero una facoltà che lo sorpassi, lo anticipi, lo preceda e lo guardi sopraggiungere dallo specchietto retrovisore; ma dacché non ce l'abbiamo, non potendo da esso distaccarci, in questo ci inganniamo, e come specchi che riflettono se stessi, giochiamo a indovinare donde sorge e dove smonta.

341.	Pensateci: nessuno può davvero persuadervi di qualcosa salvo che non vi si intrufoli nel cuore, ossia salvo che non tocchi le più nascoste e più profonde corde del vostro animo. Solo nel caso in cui vi accenda un'emozione potrà indurvi a fare ciò che vuole senza che, lì per lì, voi ne risentiate.

342.	Pensare secondo ragione, riflettere, cogitare razionalmente, non significa altro che produrre pensieri conformi a quello schema comunemente impiegato per formulare pensieri coscienti: lo schema della ragione. Tanto più ragionevole ci pare un pensiero, quant’è più conforme a tale schema, e tanto meno quanto maggiormente gli è difforme. Riconoscere che altri è ragionevole, per esempio, equivale a tener ferma la superiorità dello schema della ragione rispetto al pensiero senza schemi, al disordine mentale, e così anche alla piena libertà di pensiero; un pensiero cioè scevro da quella schematicità che è propria del ragionamento, della freddezza logica. Ma presumere che il pensiero logico debba essere preferito a ogni altro tipo pensiero, è una inclinazione radicata nella necessità di sopravvivere in un mondo sregolato, anzi generalmente privo di regole certe, un mondo che tanto interiormente quanto esteriormente ha molto più del caos che non dell'ordine. Ecco dunque che per vivere senza impazzire in questa complessità, la mente si inventa una regolamentazione imprescindibile: la ragione. Alla quale aderiamo e ottemperiamo indipendentemente dalla nostra volontà, in quanto che anche questa par che sia soggetta a quella. 
Ogni progredire sociale procede del pensiero secondo ragione. Cosa che si spiega così: gli uomini non si trovano e non si capiscono, se non operando secondo schemi e regole comuni, vale a dire: quando il pensiero di uno si rende riconoscibile a quello degli altri. Quando si dice che qualcuno non ragiona, si dice proprio questo: che il suo pensiero corre su binari opposti ai suoi.

343.	A voler dimostrare qualche cosa, non si può fare altro che partire da qualcosa di cui si ipotizza che siano vere le premesse. Ma l’ipotizzare o immaginare o supporre le premesse di qualcosa che si pone a fondamento di una conclusione, che cos'è se non un tradirsi, un ingannarsi, un giocare a dadi? Ogni nostro concludere non è altro che un indovinare, uno scagliare frecce senza chiara cognizione né dell'arco né tantomeno del bersaglio.

344.	Che cos'è l'intelligenza? Di questa parola ne sono state dette di tutti i colori; ma per ampiamente che se ne sia parlato, non si è sufficientemente detto che le è stato attribuito una sorta di carattere mitologico, o divino se vogliamo meglio dire; quasi che l'intelligenza sia un che di calcolabile a mezzo di criteri dati, piuttosto che un mero concetto. Correggetemi se sbaglio, ma di base un uomo è considerato intelligente a condizione che se ne possa considerare ottuso o sciocco un altro, mentre non può essere definito intelligente a prescindere, ossia assolutamente, cioè senza paragonare niente e nessuno alle sue facoltà mentali. Sbaglio? Nel senso in cui è generalmente intesa, l’intelligenza non è che un constatare che qualcuno ha fatto, o detto, o scoperto qualcosa che non è stata fatta o detta o scoperta da qualcun altro, specie se quest'altro è l’intero genere umano. Dite di no? Bene, poniamo caso che un tizio abbia scritto dieci libri in un solo anno. Lo chiamereste intelligente? Certo, voi opponete che bisogna prima vedere il contenuto di quei libri, che bisogna esaminare come sono stati scritti, e valutare attentamente le condizioni in cui il loro autore si trovava mentre li scriveva, insomma voi dite che occorre prendere in considerazione una lunga serie di elementi per esprimere un’opinione del genere. Sta bene. Ma mettiamo caso che siano libri di metafisica, o di fisica, e che siano stati scritti in uno stile che meriterebbe il plauso del migliore dei poeti. Mettiamoci anche che siano stati scritti in condizioni in cui è pressoché impossibile scrivere. Allora, possiamo o non possiamo convenire che chi li ha scritti è intelligente? Dunque vediamo, se diciamo che l'autore di questi ipotetici libri non è intelligente, affermiamo implicitamente che noi sapremmo far di meglio e che siamo perciò più intelligenti di lui. Se invece diciamo che è intelligente, se cioè ammettiamo che la sua opera non lascia spazio al dubbio circa la straordinarietà delle sue facoltà mentali, in quanto che solamente una mente superiore può concepire e gettare sulla carta così tante cose in così poco tempo e con sì buono stile, allora, in questo caso, come criterio di intelligenza noi prendiamo la quantità delle parole scritte, assieme con il tempo in cui sono prodotte e lo stile che le caratterizza. E così facendo, quell'uomo diventa intelligente unicamente perché noi facciamo leva su criteri che arbitrariamente (o stupidamente?) abbiamo assunto a parametro di intelligenza. Ond’è che quest’uomo è battezzato intelligente per giudizio di chi è pervenuto a concludere che sarebbe per lui impossibile riuscire in ciò che quel tale ha fatto o detto o scoperto o immaginato… E perciò quel giudizio è, in questo senso, espressione delle facoltà di chi lo produce, ma non può essere assoluto, giacché nessuno è assolutamente intelligente, bensì solo relativamente a qualcun altro.
Aggiungo che uno non è giudicato intelligente se non quando è straordinario, e tanto più anzi viene giudicato intelligente, quanto maggiormente riesce straordinario, cioè quanto più straordinariamente compie ciò che è ordinario, o perché ordinariamente fa ciò che è considerato straordinario. È un discorso che richiama quello sulla perfezione: non esiste idea di perfezione che non dipende dall'uomo che la pensa. Una cosa è tanto più perfetta quanto più uno la percepisce somigliante al proprio ordinamento, al proprio quadro o modello di perfezione, e perciò più gli eleva il sentimento. Al contrario, essa è tanto più imperfetta, quanto più delude il sentimento. E così si può dire che nessuna cosa sia perfetta se non in rapporto al sentimento di colui la considera.

345.	Tutto è esattamente come dovrebbe essere, perché se così non fosse, come mai sarebbe? In quale stato potrebbe mai trovarsi il tutto, se non in quello in cui si trova? Le cose noi possiamo anche immaginarle diverse, o opposte o contrapposte al mondo in cui si trovano; possiamo immaginare che non siano quali sono, ma questo non possiamo immaginarlo se non perché la nostra immaginazione si trova nel preciso stato in cui si trova. Se le nostre facoltà non fossero quel che sono, non potremmo immaginare che le cose stanno nel modo in cui le immaginiamo; e il motivo è che il loro stato immaginario dipende interamente dallo stato in cui al presente opera la nostra facoltà di immaginare, la quale, se fosse diversa da quello che è, e non operasse nel modo in cui è solita operare, ci darebbe materia di immaginare diversamente da come immaginiamo. Voglio dire che se un mondo immaginario esiste, è unicamente perché la nostra immaginazione è realmente quel che è, e perché tutte le cose che consideriamo reali sono quel che sono. La fantasia dipende dalla realtà. Siamo sempre noi la condizione delle nostre possibilità, delle nostre ipotesi, delle nostre fantasie; siamo sempre e solo noi che ricreiamo e riplasmiamo l'esistenza secondo il modus operandi della nostra realtà interiore, del nostro modo di immaginare… E se ci è dato concepire o rappresentare mondi diversi, esseri magnifici, dei supremi, cause prime, e così via; ciò non è per altra ragione se non perché attualmente siamo quel che siamo, e non già perché siamo quel che potremmo essere. Tutto insomma è perfetto così com’è, e non potrebbe essere altrimenti.

346.	In che cosa consiste la genialità? Non c’è dubbio che sul tema i dubbi siano molti. Infatti, non c'è un solo tipo di genio, o perlomeno non c'è un solo genere di uomo o genere di opera che meriti l'appellativo di genio o di geniale. Si conoscono infatti moltissimi geni che son tutti differentissimi fra loro, e che appartengono a moltissimi campi diversi. Non è dunque proprio il massimo dell’intelligenza ridurre la genialità ha un concetto indiscriminatamente estendibile a chiunque, dovendosi piuttosto riconoscere che ogni campo della vita ha conosciuto uomini che sono stati geniali a loro proprio modo, e anzi in modi che per originalità e varietà hanno di volta in volta imposto di ridefinire e riqualificare sia la definizione di genio, adattandola alle impressioni che delle imprese di quegli uomini gli altri si sono fatti a mano a mano, sia la definizione di ciò che è geniale. Non è perciò bene cimentarsi a definire cosa sia un genio, quanto meno perché se noi considerassimo geniali solamente quelli che hanno caratteristiche corrispondenti a quelle da noi stabilite per ricevere tale qualifica, il giudizio che ne dessimo dipenderebbe dal modo che noi abbiamo di considerare le cose, valutandone geniali alcune e non altre, riconoscendo valore supremo ad alcune e non anche a molte altre; e tutto ciò non potrebbe avvenire se non facendoci appunto arbitri assoluti della genialità, per giunta senza nemmeno essere noi stessi dei geni! Conclusione: l’illudersi di poter stabilire chi sia e chi non sia genio, è forse un segno di una mancanza di genialità.

347.	Okay, forse non può darsi definizione di genio, ma di questo argomento si può dire una cosa: al genio viene spontaneo e naturale creare. Tanto che questa inclinazione, l'inclinazione alla creazione, cioè la facoltà di concretizzare ciò che gli altri sanno o sentono in astratto, è non solo il tratto più saliente ma anche il distintivo di ogni genio.

348.	È vero che non c’è spirito né anima né forza spirituale, ma è nondimeno vero che di queste idee non possiamo fare a meno, poiché rappresentano quella molteplicità di forze che noi non sappiamo catturare – se così posso esprimermi – se non coniando o prendendo a prestito un concetto che in se stesso le riassuma, cioè un qualcosa di astratto che funga da rappresentazione di ciò che per indeterminatezza o irriducibile complessità non potremmo intender nel concreto. – Quante sono le cellule che ci si muovono nel corpo? Quante funzioni controlla il nostro cervello senza che ce ne accorgiamo? Quanto è grande anzi immenso il patrimonio che abbiamo geneticamente ereditato?... Il sangue che ci scorre nelle vene, l'aria che ci gonfia i polmoni, il cibo che ci riempie lo stomaco, le reazioni chimiche che avvengono nei nostri organi, gli impulsi che invia il nostro sistema nervoso: ecco qui tutto il nostro spirito. Quello che eravamo e quello che ora siamo: ecco l’anima. Vero. Ma come esprimere il contemporaneo evolversi di tutto il nostro essere, se non attraverso un concetto che lo rappresenti, e che lo racchiuda e lo riassuma?

349.	I bambini hanno ragione perché non hanno la ragione. I bambini non hanno bisogno di avere ragione, perché non sanno di poterla avere. Non sapendo, sanno. Non pensando, cioè non riflettendo, possono agire. Essi procedono secondo impulsi, agiscono sulla scorta di innocenti istinti, e operano con la sicurezza di chi fa e disfa ogni cosa indipendentemente dal pensiero che sia giusta o ingiusta. I bambini fanno sempre la cosa giusta, perché non si illudono di sapere quale sia quella sbagliata.

350.	Ci sono due idee che gli uomini faticano a superare. La prima consiste nel credere di essere solo corpo, ossia di potersi identificare in tutto e per tutto con il proprio corpo. La seconda è quella di chi fa coincidere se stesso con il proprio pensiero, arrivando a credere di non essere altro che un pensiero ospitato all'interno di un corpo. Ma queste non sono che credenze generate da un’insufficiente osservazione di se stessi. La prima vorrebbe che l'esistenza terminasse col perire del corpo, cioè che tutto smetta improvvisamente di essere non appena il corpo cessa le sue funzioni. La seconda, propria di chi si identifica col pensiero, facendo dipendere l'esistenza dal fatto di pensare, conclude che niente mai sarebbe stato se il suo pensiero non avesse avuto luogo. Ora questa seconda opinione è di per sé sufficiente a smentire la prima, ma rimane nondimeno da chiarire perché quella teoria secondo cui l'uomo non sarebbe altro che il suo pensiero, è priva di fondamento. E a me pare di poter addurre una ragione che chiunque può verificare con la propria esperienza. Quando sogniamo non siamo forse vivi? O per dirla in altro modo: non è forse vero che quando sogniamo non smettiamo di essere? o c'è qualcuno disposto a sostenere che nel sogno smette di esistere? In fede mia non credo, anzi non voglio credere che esista qualcuno incline sottoscrivere un’assurdità del genere, qualcuno disposto a disconoscersi o incapace di riconoscersi vivo nel sogno. Ma pure ammettendo che sotto il cielo ci siano uomini allergici all’idea di essere e sognare allo stesso tempo, che cosa dovrebbe mai dirsi in ordine i loro sogni? Che cosa sono questi rispetto a loro? In che relazione si trovano con la loro coscienza? Il contenuto di questa non si mischia forse col contenuto di quelli? E quello di quelli non partecipa forse a quello di questi? Non c'è nulla da fare, una sola cosa può rispondere a questi punti interrogativi: la precisa, onesta e disinteressata osservazione di se stessi, per la quale sola può trovarsi ciò che si richiede.
Quanto a me, questa faccenda io la osservo da un punto di vista del tutto particolare: quello di un uomo che è sempre più incline a vedersi e sentirsi parte di un eterno tutto diecimila volte più grande di lui. Della mia più attenta osservazione i risultati sono questi, che io non sono che uno strumento in pugno a qualcos'altro, e che il mio destino sia di servire quella cosa. Se mi prendo tra le mani e mi osservo da vicino, mi pare di vedere una minuscola cellula nel corpo della vita. Io sono tutte le cose, e niente allo stesso tempo. Le profondità della mia coscienza custodiscono un segreto cui non mi è possibile accedere, ma che ho nondimeno imparato ad intuire, e se posso così dire, ad ascoltare. Al di là delle parole, oltre l'esattezza dei numeri, c'è qualcosa, qualcosa di inafferrabile, immateriale, intangibile, ineffabile. Qualcosa che è tutte le cose. In fondo all’occhio della vita c’è uno sguardo impenetrabile, uno sguardo che è capace di vedere senza essere visto.

351.	Noi guardiamo la pianta della ragione, e per cecità assumiamo che sia capace di vivere da sé, e che non attinga a fonti altre rispetto alle sue proprie. Ma come può essere? Come può la ragione essere indipendente e impermeabile a tutto il resto? A me pare che questo sia il colmo della sciocchezza! Credere di poter fare affidamento sulla sola ragione senza contemporaneamente interpellare tutte le altre forze: assurdo.

352.	La mente è costantemente impegnata ad ingannarsi, passando di postulato in postulato fino a giungere a infondate conclusioni. Poiché dipendiamo dalle certezze che noi abbiamo, se non potessimo illuderci intorno a qualche verità, non potremmo nemmeno vivere nel modo in cui viviamo. Se non godessimo di questa inclinazione ad ingannarci nelle nostre convinzioni, vivremmo una realtà del tutto sconvolgente. Psicologicamente parlando, non possiamo permetterci di avere troppi dubbi, troppe questioni irrisolte, troppe sabbie mobili – abbiamo bisogno di procedere su soldi terreni.

353.	Il “perché”, come avverbio che richiede una risposta in fatto di causa, ricava la sua forza di seduzione dall'esser noi eccessivamente abituati a considerare le cose presenti come l’effetto di una causa passata. Questo vuol dire: addebitare a una porzione di realtà passata la responsabilità di un avvenimento presente. Ma quando dal generale si estrapola un particolare come causa di un dato effetto, si trascura che quella stessa porzione di realtà che si chiama causa non può che essere a sua volta cagionata da qualcos'altro, che per convenienza si decide di non considerare. E tuttavia il fatto che lo si ignori, sebbene faccia venir meno la necessità di consideralo, non lo fa venire meno per se stesso… Noi possiamo anche azzardarci a indovinare cosa abbia generato cosa, ma qualunque cosa risolviamo di chiamare “causa”, siamo per onestà obbligati a considerare che debba a sua volta aver avuto un’altra causa. E tanto è lungi questa dal soddisfarci nella ricerca, che infatti ci presenta il problema di ricercare ciò che l’ha a sua volta generata. Non voglio aggiungere altro in merito. Quello che mi premeva sottolineare, è che benché sia facile scegliere un fenomeno, chiamarlo “effetto”, e mettersi a indovinarne la “causa”, è pur vero che questo modo di interpretare la realtà è piuttosto miope: con ampiezza di vedute si nota come ogni fenomeno che si chiami “causa” o “effetto”, è parte di un tutto dal quale ogni cosa dipende e dal quale nulla può prescindere.
Per intenderci, noi nella realtà percepiamo un’infinità di forme (le cose), ma se la realtà la percepissimo come percepiamo il mare (una massa uniforme), non chiameremmo forse folle chi dicesse che in essa una goccia ha determinato un'altra goccia? o che una goccia ne ha causata un’altra? Voglio sperare di sì… E quand’anche ci mostrassero prove irrefutabili del fatto che senza l’una l’altra mai sarebbe stata, o mai sarebbe stata mossa, o non sarebbe mai arrivata dove è stata pescata, forse che non considereremmo che fra le due si trova un mare di altre gocce perfettamente identiche e aventi lo stesso peso e la stessa responsabilità di quella imputata? e che perciò devono per forza aver influito tanto quanto quella incriminata? Il mare, infatti, ancorché possa essere diviso in tante gocce singole, ci appare come una specie di massa senza forma, nella quale non ha senso distinguere una parte dall’altra. Fuori dal mare, al contrario, in questa realtà che ci appare frammentata, noi pensiamo che abbia un senso e che sia anzi doveroso stabilire cosa provoca cosa: sulla terraferma la realtà ci si presenta attraverso un'infinità di forme che si succedono l’un l’altra. Ma se fondiamo i confini che le tengono distinte, come iceberg che si sciolgono nell’acqua, troviamo che le cose formano una massa indistinguibile, dove non puoi chiamare in causa niente senza puntare il dito contro tutto il resto, né puoi estrapolare un fenomeno e chiamarlo “effetto”, giacché tutto è al contempo tutto il resto. Non c'è una parte che non sia immersa nel tutto. Dal tutto tutto viene, e al tutto tutto torna. 
Ora in questo panorama privo di confini o cose cui aggrapparsi o sostenersi, senza luoghi da cui partire o traguardi a cui arrivare, come ce lo mettiamo un “perché”? Come la troviamo una causa? E come ci rappresentiamo un fine? Come ha detto qualcuno, questo “perché” è una piccola parola diffusa in tutto l'universo fin dal giorno della creazione del mondo [...]; tutta la natura grida ad ogni istante al suo Creatore: ‘Perché?’ e ormai da ben settemila anni non riceve risposta. Perché vuol dire: Qual è la causa di…? oppure: A quale fine? Ma ci deve per forza essere una causa? Ci deve necessariamente essere un fine determinato e nettamente definito? Causa ed effetto: sono la stessa cosa… 

354.	Le idee prevalgono le une sulle altre in ragione e proporzione della vivacità delle impressioni che dai sensi riceviamo. Più son forti queste, più si radicano quelle.

355.	Saper voltare le spalle a tutto ciò che si è studiato e arrischiarsi a dir la propria: questo vuol dire avere il coraggio di quello che si pensa, questa sì che è una dimostrazione di essere vero pensatore.

356.	Intelletto. Si può pensare che per trovare un senso della vita, il nostro intelletto sia sia ingannato inventandosi pesi, misure, e con queste il tempo e lo spazio, tutte cose che se son prese per se stesse, cioè senza le unità che impieghiamo a misurarle – i minuti, le ore, i metri, i centimetri, il sole che sale e cade dietro l'orizzonte – non esisterebbero o non le si potrebbe manco percepire. Il tempo, lo spazio, la ragione, l'intelletto, la mente, e infiniti altri concetti nostri sono mezzi che la vita ha escogitato per trovare un senso nelle cose. Se non potessimo illuderci di quelle verità, e vedessimo che di tutto quello che sappiamo nulla esiste per davvero, dico non assolutamente, bensì solo relativamente a noi (non il tempo, non lo spazio, non la vita, né tantomeno ciò che vi sta dentro) come mai ci sentiremmo in questo mondo?

357.	Tutte fantasie, tutte filastrocche. La ragione, l'intelletto, la mente, lo spirito, l'anima, i sentimenti: non uno di questi concetti potrebbe vincere una causa innanzi al Tribunale della Verità. Non sono che strumenti nati dall’immaginazione di esseri che si son trovati nella privilegiata posizione di inventarli. D'altra parte, chi li ha mai visti, toccati o in altro modo percepiti? Forse abbiamo solo conosciuto gli effetti di ciò che non abbiamo avuto il coraggio di riconoscere come causa? Io parto sempre dalla mia esperienza quando parlo delle cose. E questa mi suggerisce che la pianta di tali concetti, idee e concezioni, mai sarebbe in me fiorita se nessuno mai ci avesse posto il seme. Ricordo vividamente il momento in cui mi si persuase che la ragione non si trova nei bambini sotto i tre anni… Certo essa non si trovava manco in chi mi mise in testa quest’idea! La ragione dipende dalla convinzione della sua esistenza. L'inconscio, la coscienza: questi concetti sono opere di una facoltà che concettualizza l'esperienza, dando luogo alle idee e alle convinzioni in cui viviamo… 

358.	La ragione funziona secondo entusiasmo. Il ragionamento, oltre che essere senza premesse (ogni ragionamento è figlio di un pregiudizio), non si forma se non pesca più che un po' di eccitamento, di allegrezza, di emozioni, di forza, di euforia e di poesia dalle più profonde spelonche del nostro cuore. Non c’è insomma ragionamento che abbia forza di muoversi, di costruirsi o fabbricarsi in alcun modo, se non rifocillandosi nel sentimento che proviamo. La ragione parte sempre dal sentire… L'uomo deve saper provare, deve sentire qualcosa – rabbia, odio, amore, ecc. – perché muova i muscoli, non solo delle braccia, bensì anche della mente, specialmente quelli della ragione.

359.	...«Onde è da sapere che solamente l'uomo intra gli animali parla, e ha reggimenti e atti che si dicono razionali, però che solo elli ha in sé ragione». Può darsi che Dante non se ne sia accorto, come può darsi che non abbia voluto accorgersene, ma questa affermazione che cos’è, se non è una tautologia? Lui sostiene che solo l'uomo ragiona, perché solo l'uomo ha la ragione, ma si potrebbe benissimo rovesciare la frase e non cambierebbe assolutamente nulla: “Solo l'uomo ha la ragione, perché è l'unico animale che ragiona”. Che cosa cambia? In entrambi i casi la premessa è campata in aria, peregrina e soprattutto radicalmente irragionevole. Nondimeno egli è così certo di quello che dice, che non solamente lo scrive, ma lo spiega pure, giungendo a conclusioni che ai giorni d’oggi suonano come campane tutte rotte. Questo la dice lunga sull’arbitrarietà dei nostri ragionamenti, i quali non possono partire che da premesse relative, opinabili, discutibili, le quali sono vere nella misura in cui il convincimento nostro le sostiene; e tanto più suonano vere, quanto meno sospettiamo che siano false.

360.	C'è sempre un “perché” dentro al “perché” – un “perché” che suona in questo modo: Questo è il modo in cui mi sento, questo è quel che provo: è questo il sentimento che guida le mie azioni e che comanda i miei pensieri.

361.	Con il termine “effetto” noi indichiamo ciò che era, e che per intervenuta metamorfosi adesso si presenta sotto nuova forma, ossia una porzione di realtà che già esisteva, e che è anzi sempre esistita, ma che ha nondimeno assunto un nuovo aspetto. Ogni effetto si trova in un rapporto di inscindibilità con la sua causa, ogni effetto è ciò che la causa è diventata, e non ciò che essa ha prodotto. Affermare che la causa ha dato luogo all'effetto, senza intendere che causa ed effetto sono due aspetti della medesima cosa (è solo in una logica cronologica che sono diversi), è un errore proprio di chi vede l'esistenza in maniera frammentaria. Sotto il cielo niente genera niente: tutto è in continuo mutamento; tutto il complesso degli elementi che conosciamo è sempre perfettamente esistito sotto altre forme, sicché è scorretto dire che oggi esiste quello che prima non c’era, se non nel senso che l’esistenza ha assunto forme anche molto diverse da quelle in cui l’esistenza stessa fino a ieri consisteva, purtuttavia lasciando la sostanza inalterata. Perciò quelli che pensano all'effetto come a un qualcosa di “prodotto”, quelli sono appunto ciechi di fronte al fatto che non già una sola porzione di realtà è mutata in quello che si chiama effetto, ma che tutto è dappertutto trapassato a un nuovo stadio. Non solo l’oggetto, ma assieme a questo anche il soggetto che lo pensa o lo ragiona deve essere mutato...

362.	Siamo cresciuti colla preconcetta idea che soggetto e oggetto fossero due cose separate tra di loro. Ma vedendo l'unità delle cose, si comprende quanto quell'idea sia infondata. Soggetto e oggetto sono una cosa sola.

363.	L'uomo che, cercando, non trova una risposta, presto o tardi arriva ad inventarla.

364.	Il concetto di bello ha una connessione con il sesso, e molte volte con quest'ultimo coincide fino a confondersi con esso.

365.	Il tempo non esiste né come concetto universale né tantomeno come cosa in sé. Esso non è che un fraintendimento della vita, un inganno che ci gioca l'esistenza. Tutto quanto è già finito ancor prima di iniziare, nondimeno ritornando ad esser ciò che è sempre stato. Il cerchio continua a chiudersi, anzi è sempre stato chiuso, ma chi è così attento da notarlo?

366.	Se interrogo me stesso, trovo che non conosco né mi riesco a immaginare nulla che non sia soggetto a mutamento, e che da uno stato non sia per natura destinato a passare a un altro. Tutto muta a parte il tutto; solo questo è inalterato.

367.	Il soggetto è l'oggetto. A livello elementare, soggetto e oggetto non sono due elementi separati, ma la stessa identica cosa. E così può dirsi della causa e dell'effetto, i quali non sono che un inganno, un trucco cronologico, un errore stratosferico in cui occorre la mente. Ogni cosa corrisponde all'altra, a tutte le altre si congiunge, e fondendosi si allaccia. È la insopprimibile inclinazione a trovare opposti e differenze nelle cose che ci rende alieno il concetto di Tutto, ossia ciò da cui niente può essere né sottratto né aggiunto, perché nella sua inesauribilità comprende ed è eterno padre di ogni cosa.

368.	Non si vede la fusione, the merging point, e però si dice che una cosa è separata dalle altre, le quali stan per conto proprio, e una cosa è questa e l’altra è quella, quand'è contrariamente vero che tutto è uno, giacché nessuna cosa o porzione di esistenza sta per virtù propria, e men che meno vive per se stessa. Non che le cose non esistano, intendiamoci, ma esistono nella misura in cui si considera la separatezza tra le stesse, cioè che si guardi ad una come isolata rispetto a tutto il resto, ancorché così non sia: ciascuna è da ogni altra così tanto dipendente, che a rimuovere l’una, vengon meno tutte le altre. Questo è ciò che si chiama “sistema perfetto”, qual è appunto l'esistenza, e il magisterio di parti che la formano, ove niente può prescindere da niente.

369.	All'intelligenza e agli effetti della logica con cui quest'ultima è confusa, dovrebbe essere anteposto quel sentimento grandissimo che si chiama amore. E mi sembra ragionevole pensare che sia del tutto irragionevole far l’opposto, cioè agire e comportarsi secondo una logica stagna, impermeabile e incondizionabile dalle pulsioni dell'amore: specie perché la ragione è da odio o amore sempre mossa, ancorché al cieco par che operi da sola. Per conseguenza, spesso ci si inganna nell’illusione di agire in modo genuino, e con parole false l'odio lo si chiama logica, e si fanno cose che sono apparentemente (cioè logicamente) giuste, ma essenzialmente (cioè umanamente) sbagliate.

370.	L'uomo è condannato nel pensiero da contrarie forze ad esser combattuto. E poiché la pace, che è dall'uomo assai voluta, non giunge se non quando del pensiero il vento smette di soffiare, si può trarre questa breve conclusione: che piuttosto che nel cogitare, l’uomo è più sereno, e per parlar largo, più felice, nel fare e nel creare; anzi nell'agire in generale, cioè nell’essere occupato a creare qualche cosa, ossia nel cambiare il mondo secondo che gli gira e secondo che gli ispira.

371.	Il più grande inganno della storia del sapere, è consistito nel porre la ragione a fondamento di ogni agire, però mancando di considerare su che genere di base essa stia in piedi. La superficiale osservazione di se stessi ha fatto sì che il tempo occultasse in terreni sconosciuti la radice del ragionamento – il sentimento –, e che ai sentimenti nudi e crudi, cioè palesi e manifesti, si anteponesse tutto ciò che era vestito di ragione, di logica… Risultato? Il risultato è stato che illudendosi di poter tenere separata la “ragione” del “sentire”, si è preferito ciò che è razionale a ciò che è sentimentale, istintivo, naturale, fisico. Si è detto che sarebbe stato conveniente fare ciò che è razionale, e lasciar di fare quello che è sentimentale, proprio perché irragionevole, irrazionale, illogico. Ma qualunque inclinazione verso ciò che è ragionevole tradisce una passione, ogni ragionare reca un poco di sentire, tanto che al mutare di ogni sentire, con esso cambia pure il ragionare, poiché questo segue quello, e da esso procede e ad esso sempre torna.

372.	Forse è per noi tutti bene riconsiderare i criteri della nostra intelligenza, specie quelli che utilizziamo con arbitrio e onnipotenza nel corso di quel presuntuosissimo esercizio di arroganza, il quale ha come effetto di considerare noi uomini, non già alla stregua di, ma infinitamente superiori a ogni altra creatura, che perciò sfruttiamo e degradiamo a cosa miserabile ed insensibile, laddove è proprio il nostro cagionare sofferenze e procurare patimenti che fa, non già di loro, ma di noi degli esseri insensibili, e per l'appunto miserabili.

373.	Ciò che in fondo maggiormente influenza le nostre decisioni, non sono tanto i principi e le dottrine, e ben che meno gli ideali, bensì piuttosto il piacere o il dispiacere che i principi, le dottrine e gli ideali suscitano in noi. Nessuno decide in ragione di un asettico “perché”, ma in base alla forza trascinante che il motivo gli proietta, portandolo ad agire in un modo anziché nel modo opposto. E non si creda che il qui descritto rapporto tra causa ed effetto – tra la proiezione del proposito e l’azione che ne esce – sia circoscritto alle decisioni che riguardano in maniera chiara il sentimento, le cd. decisioni di cuore: esso trova luogo in ogni tema, in particolare in quelle decisioni che si credono assunte non solo indipendentemente dalla forza sentimentale ma persino in contrapposizione ad essa, come quelle prese nelle corti e nei tribunali, sia civili che penali: chi al giorno d’oggi è ancora tanto ingenuo da credere che i giudici decidano a prescindere da quello che provano e dalle impressioni che su di loro sono esercitate? Solo perché sono preposti a operare secondo la legge, non significa che possano ammutolire quel che provano. Au contraire! Il prefiggersi di agire con esclusivo riguardo alla lettera della legge, è un’ambizione talmente assurda, che ne tradisce certamente un’altra: la sottaciuta voglia di aggirarsi per i tribunali con gli sguardi puntati addosso. – Oh, guardate! quello è un magistrato! – Il piacere del potere… Il piacere di decidere le sorti… Il bisogno di essere importanti… Suvvia, anche la pianta della Giustizia (una pianta così oggettiva!) in fondo non la si coltiva per altro che per assaporarne i frutti. Essa serve a far mangiare il giardiniere. Scusate: il giustiziere…

374.	La logica è assurta a mezzo par excellence per assumer decisioni e sceglier ciò che è “giusto”. Si crede che essa sia l'unico mezzo, o fra tutti il mezzo il più corretto per determinare cosa fare. Ma ciò che si ignora è che il giudizio intorno alla preferenza che le si concede è esso stesso un prolungamento del sentire. La logica può certamente essere causa di un contegno, ma ogni contegno trova la sua vera fonte, la sua linfa vitale, nel sentire. Voglio dire che le conclusioni cui per logica si arriva sono in ultima istanza di ordine non intellettuale ma sentimentale. L'errore consiste nell'aver sedato il sentimento in virtù della ragione. E si tratta di un errore non per altro, ma perché la ragione è madre di effetti che appaiono migliori di quelli che ti dà suo padre, l’istinto. Tuttavia, benché all'agire istintivamente sia generalmente preferito il comportarsi razionalmente – cioè per logica –, va riconosciuto che la vita deperisce, rinsecchisce e si raffredda quando al sentimento si premette sempre la ragione: la vita non è bella infatti se non quando è ricca di passioni e sentimenti, non quando si è impegnati a rinnegarli.

375.	Torno sull'argomento della ragione come fondamento del giusto agire. Se si riconosce che il ragionare e sillogizzare manca di un principio fondatore, di una fonte di indiscutibile verità, e se poi si riconosce che la ragione non corre con sue proprie gambe, ma col sostegno del sentire; allora bisogna che si ammetta che il castello della giustizia, i fondamenti del punire, retribuire e condannare, prendono le mosse non tanto da un principio che è assoluto e universalmente rispettabile, quanto più dall'essere taluni stati dapprincipio mossi a creder vere certe cose e false altre, a causa di un pregiudizio che nasconde un sentimento che non si è voluto osservare e rendere palese, ma che cionondimeno seguita a produrre i propri effetti.

376.	“Hai ragione”. L’attribuzione di ragione non significa fondamentalmente altro che questo, il mio sentimento innanzi a questa cosa, idea, principio, opinione, è per la maggior parte somigliante o uguale al tuo. Il fulcro del riconoscimento della ragione non può essere che il sentimento, vale a dire ciò che abbiamo in fondo al cuore. Di questa congiunzione tra ragione e cuore, siamo per lo più ignoranti. Non sappiamo che a guidare la ragione è spesso proprio il sentimento, ovvero quello che proviamo e che sentiamo. Il vento del sentimento, nella sua invisibilità, gonfia le vere del ragionamento; ma poiché non lo vediamo, alla nostra barca riconosciamo il misterioso potere di viaggiare per sua stessa forza, quasi che nulla la spingesse e dirigesse sopra il mare. Così spesso giungiamo a nuovi porti, fiduciosi che a portarci sia stata la ragione, ma il vento che ci ha spinti? Ci rimane sconosciuto… Se c'è una cosa che dovremmo tornare a fare (dico “tornare” perché sono certo che si tratta di qualcosa che abbiamo disimparato), è il cercare cause e conseguenze di quello che proviamo. Quando uno è pieno di amor proprio, o straborda di livore, la sua ragione non può che seguire questi corsi. Non si speri neanche per un istante che un'anima frustrata possa in qualche modo sospendere la sua frustrazione e ragionare rettamente: essa è in ogni caso depistata dalla forzatura ch’essa esercita a se stessa. Con quali conseguenze? Non lo sappiamo, né possiamo prevederlo nel concreto. Ma fino a quando la ragione sarà per gente sporca messa a ripulire il mondo, in sorte questo avrà soltanto di insozzarsi.

377.	Abbiamo tanto impegno messo nel guardare e criticare ciò che fanno gli altri, quanto poco di esso abbiamo usato per guardare e criticare quello che facciamo noi. E poiché questo, e non quello, è principio del sapere rettamente agire, abbiamo lungamente deragliato, in maniera che di tutto ciò che abbiamo fatto resta ai nostri occhi ignota la ragione. Da cui si coglie questa triste verità, che l’origine del nostro agire resta oscuro, e che le conseguenze che tiriamo sono spesso errate, ancorché fingiamo siano giuste.

378.	Può sembrare assurdo, ma la filosofia, la psicologia, così come tutte quante le scienze fisiche, fanno parte di un “tutto umano” che trascende le spiegazioni che dell’uomo esse si propongono di dare. Rovesciando il discorso, si può dire che le spiegazioni che ciascuna scienza offre per chiarire un qualche aspetto della vita sono lungi dall’esaurire le questioni intorno all’uomo, perché le facoltà che questo esercita per risolvere i suoi problemi sono esse stesse causa dei problemi che, attraverso le sue scienze, egli si illude di risolvere. Più che soluzioni, le branche del sapere sono espressione di un problema prettamente umano. La conoscenza della vita è un pregiudizio, un convincersi di esser giunti ignorando donde si è partiti. Qual è la causa dell'uomo? Cosa gli provoca l’illusione di poter sapere? Di tutto ciò possiamo ben trovare le risposte, ma queste essendo “conoscenza”, danno luogo al problema del conoscerne la causa. Cosa le ha causate?... La vita è un cerchio. La conoscenza è un cerchio. Tutto seguita a rifarsi su se stesso. Che funzione ha la conoscenza? Ogni tassello di sapere serve a decidere: questo riesco a indovinarlo, perché se non sapessimo alcunché, se non avessimo per certa alcuna cosa, non per testa ma per pancia solamente noi agiremmo. Conoscenza come condizione dell’agire razionale? Ma a che pro? Per stare meglio? Per sopravvivere più a lungo? Per trasformarsi? Per evolvere? Quale mai può darsi che sia il fine del sapere? E se anche l’agire consapevole avesse in obiettivo qualcos'altro?

379.	A me l'esperienza vuole sempre più convincentemente persuadermi di questa sola circostanza: che relativamente al mio pensiero io non posso in definitiva contar che su me stesso. E non perché il pensiero degli altri non mi rapisca o non mi prenda, ma perché gira e rivolta il mio riesce sempre a demolire quello altrui, e di conseguenza, benché io ne sposi uno forestiero, altro non posso fare che tornare ad abbracciare il mio. Come un viaggiatore senza meta, posso senza dubbio approfittare dell'ospitalità di quelli che sul mio cammino incontro, ma sento poco dopo la mancanza del mio luogo, della mia casa, e niente mi trattiene dal tornare al mio camino. Si dice con frequenza che nessuno è un'isola, ma per bella che sia questa espressione, non sono certo che possa essere estesa all'intelletto, alle idee, alle concezioni che ciascuno sviluppa, siccome può anche essere impercettibile, invisibile, incalcolabile, ma tra due idee, e generalmente tra due teste, c'è pressoché sempre qualche differenza, qualche divergenza o discordanza di opinioni.

380.	Benché non lo si creda, la causa esiste nello stesso tempo dell'effetto; entrambi si producono nello stesso momento, ancorché a noi par che siano distaccati o cronologicamente frazionati. Torno a dire quello che ho già detto circa il tempo, il quale non solo è relativo, come tutti sanno, ma pure interamente dipendente dal modo che noi abbiamo di percepirlo, anzi di percepire i cambiamenti che hanno luogo attorno a noi. Senza questa facoltà che abbiamo sviluppato e via via affinato di suddividere l’esistenza in tante parti quante sono le forme di rappresentazione alle quali la facciamo corrispondere, non potremmo concepire il tempo in alcun modo. Da ciò si spiega perché quelli che sono rinchiusi dentro a celle che li isolano dal mondo esterno, e li privano di ogni sorta di riferimento temporale (come per esempio il più importante, la possibilità di capire quando è giorno e quando è notte) perdono la cognizione del tempo, tanto che benché la vita gli prosegua, nondimeno gli prosegue senza tempo, ovvero unicamente nello spazio. E ciò perché come effetto della nostra percezione il tempo non esiste se non in rapporto ai mutamenti della vita, facendo venir meno i quali sparisce il tempo stesso.

381.	A chi ignora certe cose, par che debbano essere necessariamente vere delle altre. Di ogni cosa ognuno è portato a formarsene un concetto in ragione di quella inclinazione della mente a credere, cioè a fidarsi, affezionarsi o innamorarsi delle idee che essa plasma. La mente costruisce i concetti in maniera non dissimile dal modo in cui un bambino costruisce i suoi castelli con la sabbia: prende un po' di questo, un po' di quello, lo mette assieme in una pasta e ci tira fuori una verità – una verità che non è vera se non perché la mente opera in quel modo. Se operasse in altro modo, se deviasse dagli schemi che essa per natura segue, non produrrebbe gli effetti che produce, né perverrebbe alle proposizioni che si forma. E, cosa più importante, non si ingannerebbe nella convinzione di sapere certe cose, reputando false, infondate e senza fondamento molte altre, che altri giudica all’opposto.

382.	È l'intelletto che ha creato l'esistenza, oppure l'esistenza che ha creato l'intelletto? Questo è un dubbio che non riesco proprio a sciogliere, un nodo che non mi riesce di slegare. Del resto, io non ho modo di chiarirmi questo punto, se non quello al quale si rifanno tutti: l'inclinazione a distrarmi nell'idea per cui io sono parte di un cosmo la cui infinità e indeterminatezza mi costringono a pensare di essere non già io stesso il creatore, ma un semplice attore posto a recitare la sua parte. Quale parte debba poi mai esser questa, non è per l'esistenza più importante di uno sputo in mezzo al mare...

383.	Non è per lo più vero che gli uomini agiscono ragionevolmente, né sarebbe giusto se così facessero: è sempre stata la passione, l’infiammarsi dell'animo, l'accendersi del desiderio, l’elevarsi del piacere, lo scatenarsi della paura e della rabbia; insomma sono sempre state queste le scintille che hanno acceso i nostri pensieri. La possibilità di essere completamente ragionevoli è un equivoco: mi credete se vi dico che la ragione non avrebbe di che vivere se non attingesse e non rubacchiasse qualche cosa alle emozioni? Mi credete se vi dico che la ragione non solo non ha occupato nessuna posizione né ha luogo nelle scelte che compiamo, se non per il fatto di essere la forma di cui si vestono le nostre passioni, i nostri istinti, i nostri impulsi? La ragione è in tutto e per tutto un prodotto, un effetto, un frutto di ciò che è più sentimentale. Essa è la testimonianza del sentire nel pensiero. Essa è un canale, un percorso segnato, un sentiero, che le emozioni seguono, anzi che per certi versi sono costrette a seguire nell'atto stesso di prodursi, anzi no – di manifestarsi. 
In tutto ciò che l'uomo maggiormente riesce a esprimersi, egli è più felice. Eccola qui la mia formula magica: voglia di espressione, ma non solo voglia bensì appunto anche capacità di espressione: è per questa audace congiunzione che le stelle scoppiano nei cieli, è in ragione di questo incontro che la felicità ti sopraggiunge. Vuoi la chiamate libertà, ma in verità si chiama possibilità espressione. Che cosa sarebbe la libertà se non vi fosse costrizione? Essa è tale sono in quanto è giunta, conquistata. Più che essere libero, l'uomo vuole esprimersi! Come un bruco vuole diventare farfalla, così l'uomo vuole diventare… I puntini di sospensione, concedetemi, sono d'obbligo: non si può sapere ciò che si ha in destino di essere, se non dopo che ci si è completamente dati. Voi che volete solamente ricevere, voi non avete capito che la soddisfazione non deriva che dal dare. E già che siamo in tema: tutto quello che avete ricevuto, ogni cosa che dal mondo avete preso, se volete essere felici, dovete risputarla fuori sotto vostra propria forma.

384.	La rabbia è spesso causata dall’inclinazione a pretendere che alle conclusioni proprie debbano per forza conformarsi quelle altrui, ossia dall’intolleranza verso ciò che ci è più avverso, vale a dire: dall’insofferenza verso ciò che di più brutto di noi stessi non sappiamo riconoscere.

385.	L'umana ragione, e con essa ogni premessa da cui discende ogni riflessione, e ogni conclusione cui per questa si previene, è una musa seduttrice tale quale non ce ne sono mai state sulla Terra, una musa che sa affascinare ma che al contempo rinnega subdolamente di essere causa di quel fascino. Per molto tempo è stata come un fine, un fine idolatrato con non meno forza di quella che si mette nell’idolatrare chi sul Monte Olimpo impera e siede. E come la chiesa ha avuto i suoi seguaci e sacerdoti, così la ragione attorno a sé raduna quelli che sono convinti di poter agire rettamente agendo razionalmente. Ma come dico sempre, questi sono guide senza occhi, e se è vero che sanno veder le conclusioni, rimangono in compenso ciechi circa le premesse.

386.	Ecco in che cosa consiste la vostra ragione: nel piacere di avere ragione.

387.	Se uno si persuade che una cosa sia in un modo piuttosto che in un altro, ciò non può essere che per quella capacità che possiede di lasciarsi influenzare da ciò che attorno accade, e non per il fatto che l'idea, l'opinione che ha sposato sia per sé corretta (cioè indipendentemente dal fatto che gli sia stata impiantata nel cervello, e che per infinite ragioni l’anteponga a molte altre) ma perché quella gli era conveniente trattenerla, assorbirla e perpetuarla. A fronte di ciò, mi sento in obbligo di dire una cosa. Gli adulti dovrebbero riconoscere l'arbitrarietà connessa alla pretesa che i giovani imparino (e condividano!) ciò che loro, per influenza o per esperienza personale, giudicano essere importante o degno d’essere studiato. Lo dico sempre: la maggior parte dei maestri (non tutti, resti inteso) fanno più male che bene, e tanto più male quanto più son certi di far bene.

388.	Quell’opinione larghissimamente condivisa e strettissimamente praticata, secondo cui gli anziani andrebbero sempre rispettati, la giudico abbastanza priva di valore, se non quando è riferita a gente che si merita rispetto, e non quando è applicata indiscriminatamente, cioè nei riguardi di qualunque anziano per il solo fatto che gli è entrato in età senile. Non basta essere vecchi per pretendere rispetto, bisogna che la vita abbia insegnato ciò che in gioventù è impossibile vedere. Ogni giorno incontro anziani che son peggio di qualsiasi giovane, anziani irrispettosi verso ogni cosa, che non hanno appreso nulla, che nell'arco della vita intera non hanno tirato fuori le palle una sola, solissima volta, gente che si è fatta passare tutto sotto il naso, persone che non solo non hanno fatto nulla per gli altri, non solo non hanno fatto nulla per se stessi, ma che si sono totalmente trascurate in quell’occasione che è la vita. Dovrei io rispettare questa gente per il solo fatto che anch'essi, loro malgrado, e per nostra fortuna, sono soggetti all’inesorabilità del tempo, dico di quel tempo che consuma ogni cosa? Beh, se li rispetto non è certo perché sono anziani, ma unicamente perché sono umani.

389.	Le cose non sono quel che sono, se non perché le percepiamo in quel tal modo. Noi possiamo anche immaginare, ipotizzare, o supporre che quello che conosciamo attraverso i sensi sia diverso da quello che attualmente percepiamo, o che al di là dei sensi ci sia una vita parallela; ma se tutto ciò è possibile, è solo perché la nostra facoltà di immaginare è quel che è attualmente, e non un’altra che noi ipotizziamo di poter avere. La possibilità di immaginare un mondo diverso, e perfino opposto a quello che conosciamo, dipende interamente dal nostro essere in grado di immaginare, cioè dal fatto stesso di avere attualmente una facoltà che ci rende possibile proiettare nella mente immagini diverse da quelle che siamo soliti percepire ed elaborare attraverso i nostri cinque sensi. Dunque anche quello che diciamo non esser “vero”, bensì solo immaginario, o di fantasia, non è perciò solo da scartare, in quanto che nella sua possibilità è subordinato al fatto che le cose materiali siano quel sono, e che come noi così le nostre facoltà siano in questo e in nessun altro modo. Perché se non fossero così come noi le abbiamo, noi non immagineremmo ciò che immaginiamo, né penseremmo mai di poterlo o non poterlo immaginare.

390.	Non è il pensare che è roba per pochi, ma il pensare bene, il pensare in connessione col capire e coll’essere profondi.

391.	Quanto meno fai una cosa, tanto più si scema non solo il desiderio ma persino il bisogno e l'impulso a farla. E, viceversa, quanto più facendola ti riesce e ti soddisfa, tanto più sei incline a farla, e non tanto per mero piacere (ci sono cose dolorose e faticose alle quali ci si dedica di brutto nondimeno), quanto più per quella tendenza che così pochi hanno, e alla quale ancor più pochi danno seguito, la quale pressappoco si presenta come un costringimento psicologico verso il proprio perfezionamento, tanto in generale quanto in qualunque arte o professione, e che porta con sé un impedimento alla rinuncia, tale per cui non riesci a dire basta manco se c'è a rischio la tua vita, il tuo benessere psicofisico, la tua carriera, ecc. Parlo di una vera e propria dipendenza, che cresce in proporzione al tempo che non ci si libera da essa, e che di certe cose – attività, sport, discipline e così via – fa sì che si raggiunga l'ossessione, quell’ossessione che ti impedisce di arrestarti, fermarti, bloccarti, e che ti spinge avanti a dispetto di qualsiasi cosa voglia tirarti indietro.

392.	Ciò che noi chiamiamo imperfezioni, non sono molto spesso altrimenti definibili che come difformità dal modello che idealmente abbiamo in mente, ovverosia il punto di riferimento al quale il nostro occhio è abituato – il termine assoluto di bellezza o perfezione universale. Perciò l'imperfezione non è tale in quanto tale, ma condizionatamente al suo essere posta a distanza da quell’ideale, sì che tanto più imperfetta noi diciamo che è una cosa, quanto maggiormente è distaccata dal modello a cui ci conformiamo; mentre più è vicina e somigliante, più ci par che sia perfetta.

393.	Secondo che tu pensi, agisci. Ma non potendo conoscere, né anticipare, né presagire, né controllare, né variare quello che tu pensi, non solo i tuoi pensieri ma per giunta le tue azioni sono, in un senso, già prestabilite.

394.	Per potente che sia, la ragione non è la fonte, la causa, il motore dei nostri pensieri, ma null'altro che uno schema, il quale agisce sui pensieri come la grammatica fa con il linguaggio, portandoli da una parte piuttosto che dall'altra, e offrendogli una conclusione piuttosto che un’altra. Se non erro, ho già detto che l’aver ragione non è propriamente altro che il risultato del sentire, o vogliamo piuttosto dire il vedere che il proprio pensiero adempie perfettamente a quello schema sopradetto, contestualmente supponendo che il pensiero dell'altro, dico di quello che si crede che abbia torto, sia letteralmente fuori strada e abbia preso a correre in mezzo a sconosciuti campi. Sentire di aver ragione non è perciò molto diverso dal supporre, dal credere, dall’immaginarsi, dall’illudersi che lo schema proprio, dico lo schema che il proprio pensiero segue e rispetta nel formulare conclusioni, debba essere più giusto e più perfetto di quello rispettato dal pensiero altrui: quello ha seguito un corso innanzi al quale siamo ciechi, un corso del quale non avendo le premesse, non ci riesce manco di capire. Quanto relativo e personale sia lo schema che ciascuno segue nel pensare, quanto solo relativamente giuste possano essere le conclusioni cui ciascuno giunge, e quanto fragile ci sia questa realtà, si può in buona sostanza vedere già da questo, che nelle opinioni e nelle idee che ci formiamo, noi uomini abbiamo bisogno di supporto e di una spalla su cui contare, giacché se l'opinione altrui non interviene a rafforzare il nostro punto di vista, presto o tardi noi finiamo per sentirci persi. Cosa che ci fa stare così male, che piuttosto che difendere quello che pensiamo, preferiamo di gran lunga abbracciare l'opinione di altri. Questo in gruppo. Mentre in una testa a testa, dove davanti a terzi uno difende una cosa e l'altro il suo contrario, la possibilità di stabilire definitivamente quale tra i due litiganti abbia ragione viene meno, di modo che la prospettiva di uno non può essere né più né meno giusta di quella dell'altro, ma tanto giusta e perfetta quanto è quella del suo contendente. Entrambe sono relativamente giuste a chi le crede tali.

395.	Uno scienziato invita a immaginare quanto più sano e bello sarebbe il mondo se la gente fosse più attaccata alla realtà e smettesse di fantasticare o di sognare: non è questo il segno evidente di una mente ingabbiata nella presunzione di poter vivere senza sogni, di poter migliorare questa vita a furia di calcoli matematici, equazioni, formule?… Questa gente così materialista è viziata fino al punto di non saper riconoscere la propria naturale inclinazione a immaginare, togliendo la quale, delle prospettive volte a migliorare il mondo non rimarrebbe proprio nulla, dico manco la prospettiva stessa. Senza quella facoltà di porre innanzi ai propri occhi la figura, l'immagine di ciò che la speranza detta, gli uomini non hanno via di viver questa vita. La quale non è altrimenti fatta che di sogni e tentativi tesi e realizzarli. (Per la cronaca, lo scienziato di cui sopra ho detto si chiama Piergiorgio Odifreddi).

396.	La gioia, ma anche la tristezza, l'amarezza, l'esser tristi: anche queste cose, questi stati d'animo hanno un valore capace di farsi apprezzare nel ricordo. Il quale spesso rende bello ciò che allora parve brutto.

397.	Noi non possiamo concepire le cose oggettivamente bensì solo relativamente al modo in cui le nostre facoltà e il nostro sentimento ce lo consentono. Un concetto che sia creduto universale, o universalmente giusto, è figlio dell'ingenua convinzione di poter concepir la vita in maniera universalmente valida, quando è all’opposto vero che qualunque idea la mente ci produca, qualunque concetto abbiamo per assodato, non è vero se non per il fatto che l'abbiamo messo al mondo noi, servendoci delle nostre facoltà (oppure sono le facoltà che si servono di noi?). Ma il fatto che sia vero o valido per noi, significa che debba così essere per tutti gli altri?

398.	L'uomo è un microbo naturalmente programmato per sentirsi e per vedersi grande. E io sono sempre più convinto che sia proprio questo onnipresente astigmatismo nei confronti di se stesso, che lo spinge a fare ciò che nessun altro animale compierebbe, né di fatto ha mai compiuto. Senza questa propensione all'autoinganno, all’autocelebrazione, alla costante falsificazione personale, senza questa facoltà di raffigurarsi come “grande”, come “capace”, l'uomo non avrebbe mai potuto persuadersi di poter fare quel che ha fatto, e perciò è da credere che non l'avrebbe fatto mai.

399.	Il nostro esser quel che siamo, e perciò il non essere quello che non siamo, è condizione necessaria e sufficiente per pensare quello che pensiamo. Se non fossimo così come siamo, se non avessimo la costituzione che abbiamo, se il nostro cervello non operasse nella maniera in cui è solito operare, o se il nostro cuore non battesse come suole fare; se insomma la conformazione, l'ordine dei nostri elementi non fosse in questo stesso modo predisposto, noi non avremmo facoltà di persuaderci che la verità risiede in quello che crediamo: perché quello che crediamo vero, così come quello che crediamo falso, non da altro dipende, ma da quel che siamo noi, e non dalle cose, le quali non sono vere o false per se stesse, ma per chi le crede appunto tali. Sto dicendo che la verità delle cose è non già solamente correlata ma pure dipendente dall'effetto che hanno in noi. E che se questo effetto lo viviamo, lo viviamo solo ed esclusivamente per quello che siamo, e perché non siamo qualcos'altro. A questo punto, si potrebbe dire che un tempo non eravamo come siamo oggi, un tempo non eravamo “uomini fatti e finiti” (uso un’espressione da imbecille patentato) e perciò non potevamo né credere, né sentire, né pensare quello che crediamo e sentiamo e pensiamo ora. Ma a trovare ciò che è vero, non basta addurre che la verità è cambiata con il tempo: bisogna altresì considerare il sistema umano quale condizione di verità. Tutte le astrazioni che noi crediamo essere vere oggi (idee, concetti, ecc.), non cambiano solo in ragione dell'esterno, ma anche in base a quello che si trova al nostro interno, vale a dire in virtù di quel che siamo internamente. Torno perciò a dire che se non fossimo fatti a questo modo, non avremmo condizione per pensare quello che pensiamo, per provare quello che proviamo, per credere a quello a cui crediamo, né per immaginarci o per supporre che una volta non eravamo quello che ora siamo.

400.	Mi puzza l’idea per cui solo alcuni sarebbero capaci di ragionare, come se la natura avesse conferito solo a certi scelti tale facoltà, mentre ad altri non avrebbe dato niente. Ancora più strana mi pare la centralità che si riconosce al ragionamento, quasi che questo fosse il centro dell'essere umano, o una componente così esistenziale di ogni uomo, che se per caso non ce l'hai sviluppata ai massimi livelli, non puoi nemmeno dirti umano. Così pensano in molti. So bene che la maggior parte dei filosofi hanno trattato le loro più acute conclusioni seguendo il famigerato filo logico (eppure: com’è che seguendo lo stesso filo non sono tutti giunti nello stesso posto?), ma il motivo dei loro ragionamenti è che hanno riconosciuto prevalenza alla ragione sopra alle altre facoltà. Mi correggo. Se sono giunti e certe conclusioni, è solo perché la loro facoltà riflessiva e la loro capacità logica erano più sviluppate delle altre; circostanza che li ha persuasi che l’esser riflessivi, ragionatori e da logica condotti fosse il superlativo della giustizia, e che l’opposto fosse qualche cosa da combattere. Il loro essere così, li ha convinti a ritenersi giusti. Ma noi sappiamo quanto sbagliati siano quelli che si credon giusti, giusto?

401.	Per qual motivo le donne ragionano (“le donne ragionano”: come sono buono oggi…) diversamente dagli uomini? Si può forse immaginare che questa differenza sia dovuta al sentimento, il quale nelle donne non è solo diverso, ma si sviluppa pure in ragione di quello che gli uomini non tocca, in maniera che il ragionamento procede da luoghi, cioè da sentimenti, che benché siano palesi per la donna, l'uomo tuttavia non conosce, e può tutt’al più intuire.

402.	Anni fa, provai a spiegare che a causa delle loro differenze psicologiche, e perciò del diverso modo in cui vedono il mondo, l'uomo religioso e il materialista fanno valere verità le quali, sebbene siano per ciascuno evidenti, rimangono assolutamente e reciprocamente indimostrabili. Giusta la loro differenza psicologica, il materialista e il religioso sono per certi versi agli antipodi, e per quanto impegno e persuasione pongano nel dimostrare quel che sanno, ognuno di loro rimane chiuso nella propria torre di convinzioni, incapace di capire come l'altro faccia a non condividere ciò che egli dice. Ora io credo che pur essendo entrambi arciconvinti della loro posizione, siano entrambi addormentati in una specie di ideale, che non gli è possibile riconoscere. Essi sono chiusi sotto chiave nella cella delle loro persuasioni, dalla quale si affacciano urlando “libertà”. Ma quale libertà! Le loro ragioni, i loro inganni: questa è la loro libertà. La situazione del materialista è quella che mi fa più ridere di tutte: mi fa ridere perché egli crede che sia la più seria, anzi crede che la sua prospettiva sia l'unica degna di essere considerata. Egli si crede libero: solo così può sentirsi libero. 
A quelli che non accettano che la vita possa essere guidata da principi che non siano scientifici, logici, ecc., domando quale progresso debba ritenersi che abbia fatto l’uomo, se dopo aver sconfitto i dogmi religiosi, le sue orecchie vengono sedotte ancora dai discorsi (non dai fatti, ma dai discorsi, dico) in ambito scientifico? Forse ha cambiato altare, ma seguita a inginocchiarsi come un servo della gleba. E non se ne avvede, anzi non sopporta l'idea di avvedersene.

403.	Nessuno è felice ragionando, o agendo di pura logica: uno così può esser solo più sicuro, più certo, più tranquillo, ma di certo non più vivo. La vivacità di un uomo dipende dallo stato dei suoi sentimenti, dalle emozioni che prova, e da ciò che dentro avverte e sente. Cose di cui il ragionamento vuole sbarazzarsi, e spesso vuole anche ignorare, misconoscere, dissimulare all'uomo che lo formula. Perciò si può con verità affermare che la facoltà di ragionare non ha come fine quello di abbellire la vita, ma di preservarla, allungarla e perpetuarla in quanto tale, indipendentemente dal fatto che sia bella o brutta. Una prova sta nel fatto stesso che l'amore, la forza più importante che nell'universo si conosce, si trova molto spesso contrapposto al calcolo, all'agire schematico, o secondo prospettive di vantaggio o tornaconto personale. Anzi, quello stesso amore è proprio quello che ti priva del profitto; ma se non gli accondiscendi, la tua vita si allunga, sì, ma si allunga in modo tutto attorcigliato. A preferire sempre il ragionamento all'amore, ci si può anche avvantaggiare apparentemente, ma a lungo andare ci si svantaggia umanamente.

404.	Ogni nostra azione prende cominciamento dal nostro sentimento. E questo è tanto vero, che noi possiamo anche illuderci di agire in contraddizione a un sentimento che proviamo, ma questo non avviene, ne può avvenire, se non perché un altro sentimento o emozione maggiormente forte è in noi già subentrato. Di fatto, noi possiamo ragionare contro i nostri sentimenti solo se la prospettiva che produce il ragionamento partorisce un sentimento, un'emozione, un fremito, un brivido più forte del sentimento o emozione che vorremmo ignorare.

405.	Noi non possiamo prescindere dalle nostre facoltà nel giudicare, né possiamo sottrarci alle conclusioni cui per esse perveniamo. Sicché salvo di ritenere che siano perfette (ma non è già questo un pregiudizio?), dobbiamo inginocchiarci innanzi a questo fatto, che ogni conclusione che traiamo su noi stessi, ogni osservazione che facciamo circa il modo in cui pensiamo e ragioniamo, è fondamentalmente frutto di un inganno, è il portato di un tranello che contro a noi giochiamo. Anche questo modo che noi abbiamo di ingannarci e poi destarci, questa propensione a credere giusto questo e dopo quello, non è determinata che dall'essere noi stessi fatti a questo modo, dall'avere questo e quel bisogno, questa e quella inclinazione. Noi siamo la premessa delle nostre conclusioni, e la nostra natura è tale, che appena ne scopriamo il volto, essa ha già cambiato prontamente faccia. Paradossalmente, noi non possiamo conoscerci, se non dismettendo quelle facoltà grazie alle quali noi crediamo di conoscere, in particolare quello che ci forma l’impressione di sapere.

406.	Che cos'è un'illusione? Se la guardiamo a livello elementare, un'illusione non è che il vivere, il lavorare, l'operare verso un orizzonte ancora inesistente, una realtà che non esiste se non come risultato della facoltà immaginativa, una conseguenza le cui premesse sono tutte chiuse dentro l'immaginazione. Ma benché non sia concreta, la sua natura è tale, che essa non ci appare in quanto tale – cioè come cosa illusoria – se non appunto quando la fantasia che la sostiene viene meno, ovvero quando a tale fantasia si contrappone una realtà così concreta e così forte, che come un'ombra nella notte essa si dilegua, o svanisce come un vecchio sogno andato infranto. L’illusione è infatti un sogno, un dormire ad occhi aperti, un vivere secondo prospettive immaginate sulla scorta di frammenti del presente. Uno guarda la realtà presente e si forma la speranza che quella futura sarà altrimenti fatta: più bella, più piacevole, più elettrizzante, più eccitante. Già, eccitante… Perché senza l'eccitamento della nostra fantasia, non solo le illusioni, ma nemmeno la realtà avrebbe senso. Se non potessimo sperare che il futuro ci promuoverà qualcosa di più buono del presente, la certezza che il domani sarà uguale all’oggi ci paralizzerebbe fino al punto di impedirci di esser quel che siamo. Chi è stato depresso, sa perfettamente di che parlo.

 
Tra scienza e conoscenza

407.	Se scienza e religione fossero, come hanno spesso la pretesa di essere, una panacea per tutti i mali, questo nostro mondo non starebbe soffrendo le pene di cui ha sempre sofferto: malinconia, solitudine, dolori corporali e mentali, ansie, paure, angosce, inquietudine, mancanza d'amore, dipendenze, abusi, sfruttamenti, corruzione… E non dimentichiamo il male più grave e in assoluto più difficile da estirpare: la stupidità umana!

408.	Della più alta montagna, la più piccola roccia giunge a conoscer tutto guardando dentro a sé. Similmente, dell’umanità il più piccolo degli uomini conoscere tutto volgendo gli occhi, non già fuori, ma dentro se stesso.

409.	Everybody is by Nature inclined to believe that he is just somebody, when in fact everybody is also every-body. Every man has within himself the invisible seed of humanity, and whatever is within you is without doubt within me, too.

410.	Donne che, avanzando la tesi del maschilismo, rivendicano un riconoscimento della loro intelligenza: che ridicole! L'indignazione che oppongono a coloro che le chiamano galline, le danneggia più che ripararle. Se fossero davvero intelligenti, non pretenderebbero che si riconosca il loro acume. Se non fossero oche, tanto le loro parole quanto le loro azioni renderebbero del tutto superflua ogni pretesa di riconoscere la loro intelligenza. In questo senso tutta la loro difesa si fonda su di una stupidità talmente cieca da non saper nemmeno riconoscere se stessa. Ogni giorno si recano in tribunale per dichiararsi innocenti, e nel testimoniare a proprio favore, inconsapevolmente confessano fatti a loro sfavorevoli cosicché … oltre al danno, si beccano pure la beffa.

411.	L’uomo non è che un fungo spuntato sulla superficie di un pianeta.

412.	La filosofia non riguarda tanto quello che uno sa, quanto il modo in cui uno vive. Essa è un effetto collaterale dello scoprire il senso della propria vita, e nulla ha a che vedere con le informazioni che uno assorbe. Non è qualcosa che impari aprendo un libro, ma una prescrizione del proprio viver bene. Molti grandi professori si compiacciano di farsi chiamare filosofi, ma non c’è per me niente di più antifilosofico che il nascondersi dietro a una cattedra a ripetere le prediche dei “filosofi”. E se mi si capisce, si può (e secondo me si deve) essere filosofi senza aver letto una sola riga di filosofia, proprio come si può passare la vita piegati sopra i libri di Platone e essere allo stesso tempo dei coglioni fatti e finiti. Chi in buona coscienza arriva a spiegare a se stesso perché non gli conviene studiare filosofia, è mille anni avanti a chi assiduamente studia senza scorger la ragione del suo sforzo. Paradossalmente, però, chi non studia è difficile che arrivi ad acquisire un linguaggio atto a illustrare a se medesimo le ragioni che stanno dietro le sue scelte, sicché deve accontentarsi di sentire senza esprimere alcunché. Perciò appunto è più importante acquisire un linguaggio che una filosofia, perché non è il primo che viene della seconda, ma il contrario.

413.	Il ricercatore deve porsi una domanda: Quale menzogna mi hanno così lungamente raccontato da farmela sembrare verità? Quale ingiustizia hanno così capillarmente sparso sulla Terra da farmela apparire giusta? La difficoltà del rispondere a queste domande si riconnette al fatto che non esiste criterio predeterminato per operare un giudizio intorno alla verità, giustizia, utilità e convenienza delle cose. Ognuno deve trovare il proprio. Ma quanti sono quelli che hanno sbatti di cercare?

414.	Comunissima è quell’opinione per cui una cosa, siccome è destinata a un uso, non possa per accidente tornare utile a fini diversi da quelli cui è preposta. Si è inclini a credere che le cose cui è stato assegnato un compito, non possano aver che quello – che l'acqua serva unicamente a dissetare o a bagnare, ma che non la si possa per esempio impiegare per sollevare pesi. Si cerca l’utile solo dove si è soliti trovarlo, e sbattendo la testa contro il muro ci si lamenta dicendo: La soluzione non può essere che questa; questa è l'unica soluzione possibile, questa è l'unica via; non possono essercene altre. Quell'incapacità di demolire i pregiudizi avventurandosi in terre sconosciute appartiene a chi per pigrizia d’immaginazione considera le cose come sono, anziché formarsi l’immagine di come potrebbero essere.

415.	Più si conosce, più si matura la convinzione che non ci sia veramente molto da sapere. Da giovani sembra imperativo arrampicarsi sopra il grande monte della conoscenza, la grande torre di Babele, e si pensa che una volta che si sarà arrivati in vetta, sarà finalmente possibile vedere ciò che adesso pare nascosto. Ma con l’avanzare dell'età, ciò che l’intelletto abbraccia pare quasi che s’assommi, e si inizia a intuire che di fatto da scoprire non c'è che una sola cosa: se stessi. Chi non lo capisce sarà sempre assetato di conoscenza, ma pur rischia di morir di sete.

416.	La prerogativa di ogni conoscenza, non può essere che questa: liberarsi di ogni sapere indotto, di ogni idea impiantata, di ogni dottrina insinuatasi e nel cuore e nella mente. Disimparare ciò che si è imparato: questa è l'anticamera del sapere. Per diventare liberi pensatori, è imperativo liberarsi della prevenzione, rinunciando anche a quelle idee alle quali non si vorrebbe per nulla al mondo rinunciare.

417.	A me una verità pare esser questa: l'uomo è naturalmente incapace di non credere. Dal religioso allo scientifico, dallo scettico al dogmatico, dal fisico al metafisico, non si trova individuo che, malgrado ogni prova di segno opposto, sia disposto a rassegnare quelle verità che gli sono d’uso necessario alla vita quotidiana: perché l'intelletto abbisogna d’appoggiarsi a solidi terreni per ramificare i suoi giudizi, i quali non potrebbero sbocciare se, per esempio, noi dubitassimo del linguaggio, o non fossimo convinti del significato dei suoni che emettiamo. E come il linguaggio, così molte delle cose più scontate sono punti d’appoggio psicologici, togliendo i quali cadiamo come sassi in fondo al mare. Il pensare presuppone sempre il credere, e non può essere altrimenti. Tutti i trattati che son stati scritti, tutte le lezioni che sono state date, tutti i discorsi che sono stati declamati – tutte queste cose sono piante le cui radici affondano nel terreno della persuasione personale. E quest’innato bisogno di credere è distribuito in tutti gli individui, a prescindere della professione che svolgono o dallo stile di vita che conducono: perché non è il come ma il cosa si crede che varia da individuo a individuo. Ciascuno crede così tanto alle cose che riguardano la sua dottrina, professione, scienza, filosofia o sistema scientifico o filosofico, che se si separasse da esse soffrirebbe come un neonato che è strappato dalla madre.
Un esempio. Fino a ieri tutti credevano che la Terra fosse piatta, mentre oggi tutti credon che sia tonda. È forse cambiata l'esperienza o il modo di percepire quello in cui si crede? Dico, possiamo forse oggi percepire sensibilmente la Terra, e vedere che essa è non piatta bensì tonda? No. Esclusi i pochi che hanno occasione di andare nello spazio, è innegabile che noi altri percepiamo la Terra dalla stessissima prospettiva da cui la guardavano i nostri antenati. Nessuno ha insomma mai potuto convincersi della rotondità della Terra, se non avvalendosi della propria intuizione o affidandosi alle informazioni che allegano a favore della stessa. Ciò che è cambiato, infatti, non è la prospettiva dalla quale percepiamo il Pianeta – sì che ciò che si credeva piatto ieri, ora appare indiscutibilmente tondo – bensì la maggior persuasività delle prove che dimostrano la rotondità rispetto a quella di quelle che allegano in ordine alla piattezza. Chi crede che sia tonda senza averla mai vista dallo spazio, delle due l’una: o arriva a tale conclusione usando il proprio intuito, o se ne persuade perché gliel’hanno detto. Non c’è alternativa. Noi siamo abituati a giudicare ingenui i popoli che in passato credevano ai racconti di una Terra piatta, ma se guardiamo le cose da un’ottica più ampia e, per così dire, meno interessata, dobbiamo constatare che alla rotondità la maggior parte di noi crede non perché sia intuitivamente giunta a capire che la Terra non può essere piatta, ma in quanto che viene detto e pertinacemente ripetuto da tutti e in tutte le salse che la Terra è tonda. Ma credere che sia tonda “perché si sa” o perché lo dicon tutti (i fisici) è tanto intelligente quanto creder che sia piatta.
Giunti a questo punto, mi piacerebbe fare una domanda. Se domani aprissi una rivista scientifica nella quale mi si presenta una scoperta emersa a seguito di un esperimento e, senza degnarmi di ripetere tale esperimento, mi limitassi creder vero ciò che ivi leggo, non contribuirei forse a fondare il regno delle mie convinzioni meramente appoggiandomi a ciò che gli altri hanno detto, e che io non ho verificato? E come si deve definire tale atteggiamento? Come il cristiano si persuade di ciò che legge sulla sua rivista cristiana, io mi persuado di ciò che leggo nella mia rivista scientifica. Le nozioni cambiano, ma il modo in cui mi persuado delle mie verità rispecchia in tutto e per tutto quello in cui il cristiano si persuade delle sue. Sicché voglio ancora una volta chiedere: che cosa, se non il mio essere vinto dalla persuasione che le parole di una rivista siano spazzatura e che quelle dell'altra siano, diciamo, vere, mi fa ricusare immediatamente le une e accogliere a braccia aperte le altre? Che cosa se non il bisogno disperato di credere a qualcosa? Mi dispiace per gli pseudo scienziati, ma questo è il tipico atteggiamento di chi, senza avere alcuna prova fuor di ciò che si racconta, immancabilmente crede vero ciò che gli si propina esclusivamente per l’esser la tal cosa proveniente da una fonte che, in partenza, egli ha con prevenzione reputato certa e vera.

418.	Se c’è una cosa che non ho mai interamente condiviso, è questo concetto: “Al filosofo serve una grande immaginazione”. Che cosa diavolo significa? Questo è un confondere i mezzi con i fini, un supporre che l’immaginazione serva da strumento per guadagnarsi il nome di “filosofo”. Ma come! La filosofia un fine? Ma quale fine! La filosofia è un modo di vivere. E il preoccuparsi di avere i mezzi per diventare filosofo… be’, che cosa c’è di meno filosofico? Ambire a conseguire un titolo, voler ottenere un riconoscimento, farsi chiamare così piuttosto che cosà… Tutte cose senza senso.

419.	Per molto, moltissimo tempo ho lasciato ammuffire un libro nella mia libreria senza degnarmi mai di aprirlo: pensavo fosse un libro stupido. Ma appena ho iniziato a sfogliarlo, ho capito che lo stupido non era il libro, ma chi ora lo teneva tra le mani.

420.	Forse è vero che la scienza potrà un giorno riportare sotto le sue leggi l’intero magistero dell’universo, ma quand’anche ciò accadesse, quand’anche fosse davvero sussumibile sotto leggi scientifiche tutta l’esperienza sensibile che l’uomo possa fare, tutte le cose che si possono conoscere, la volontà di conoscenza nondimeno esigerebbe che si studino e si imparino, cioè che si faccia esperienza di tutte le leggi che ospitasse tale scienza. Ma queste leggi, queste concezioni scientifiche, che cosa sarebbero in fin dei conti se non prove dell’intuizione e dell’immaginazione dell’uomo? E non potrebbe dunque quest’uomo accontentarsi di pervenire oggi a conoscere tutto ciò che la scienza dichiarerà “vero” domani? Non potrebbe con la semplice intuizione capire l’universo? Che cos’è questo bisogno, questa necessità patologica di subordinare la verità alla presentazione di una prova scientifica? Una malattia? Una religione? Come è stato detto, l’obiettare che una verità ascientifica sia una vecchia superstizione è tanto intelligente quanto l’osservare di fronte a un’epidemia di colera, che si tratta soltanto di una malattia infettiva e per giunta antigienica (C. G. Jung).

421.	Non è raro, benché sia raramente riconosciuto, che nell’uomo alberghi un desiderio di scienza, un impulso a concettualizzare i fenomeni, un’inclinazione a ordinare sotto concetti, leggi, costanti e formule la totalità dell’esistenza. La qual cosa è degna, ma altrettanto non lo è la volontà di affermare che l’esistenza è comprensibile unicamente a mezzo della scienza, però che questa è parte di quella, e perché l’una sta nell’altra, e non viceversa. L’uomo non è fatto di scienza: è la scienza che si trova in una relazione di necessità con la “causa uomo”. Pensare il contrario significa fraintendere la causa con l’effetto, tagliando traguardi senza ricordare donde si è partiti. La scienza procede dall’uomo, e da lui e per lui s’evolve. Come la pianta genera i suoi frutti, così fa l’uomo colla scienza. Se non vi fosse l’uomo, non si potrebbero conoscere le leggi scientifiche.

422.	Molti sono arciconvinti di non credere a nulla. Ma dalla convinzione stessa di poter non credere non trapela forse già una certa devozione, una certa fede e quindi un minimo, seppur inevitabile, dogmatismo?

423.	Non c'è cosa la quale sia a priori. Tutto, cioè ogni cosa conosciuta, concepita o concepibile, immaginata o immaginabile, ha per fondamento, principio e causa ciò che è fuori dell'uomo. E se a questo par congenita, o, come si dice, appunto a priori, sia che sia un concetto, o un'immagine o qualunque altra cosa, non è che per un’illusione della volontà.

424.	È l'uomo l'artefice, il creatore, il fabbricatore ed inventore delle cose. Egli è la causa dietro ogni astrazione. Spesso guarda alle sue creazioni e concezioni aspettandosi di stanare qualche verità definitiva, si illude di poter dire che “le cose stanno così”, ma qualunque cosa trovi, non è altro che un riflesso di tutto quel che è stato.

425.	Niente è più assurdo dell'idea per cui sarebbe possibile fare osservazioni puramente e perfettamente oggettive: ogni osservazione, opinione, giudizio o idea essendo per natura prodotta da un soggetto, corrisponde alla maniera peculiare che il soggetto ha di osservare, opinare e giudicare il mondo. Anche questa mia stessa idea è così soggettiva che potrebbe essere vera così come potrebbe essere falsa – ancor ch’io non riesca a immaginarmi come possa essere vera quella opposta, che sostiene la possibilità di concepire idee oggettive. Bisogna essere stracarichi di boria per arrivare a dire una cosa del genere. Ma, ripeto, è ben possibile che ciò che ho detto sia interamente falso; anzi mi sorprenderei se non lo fosse, e non fosse vero il suo contrario.

426.	Essendo un effetto dell'uomo, la scienza mai non sazia il desiderio di sapere, né può togliere la sete di conoscere se stesso, perché questa, principiando dalla sua medesima natura, non può essere eliminata che da lui, cioè procedendo da lui stesso e non da ciò che, come la prova scientifica, è posta fuor di lui. La si riguarda come lo strumento di conoscenza, ma la scienza è l’effetto di un desiderio che nell'animo risiede da tempi precedenti alla sua nascita. Essa è il portato di un’insaziabile spinta a speculare intorno a cause ed effetti di ciò che è posto innanzi agli occhi. Perciò la premessa di ogni sua conclusione, il principio di ogni suo raggiungimento, non si può trovare se non in quello stesso desiderio, spinta, impulso o inclinazione a conoscere, ordinando e sussumendo sotto concetti la realtà. Onde è chiaro che la scienza è sicuramente lo strumento più utile a una conoscenza certa, sicura, ma ciò non toglie che i risultati cui perviene, essendo conseguenza di una premessa umana, non potranno mai soddisfare esaurientemente al desiderio di conoscere. Solo l'uomo può placare tale desiderio. Mi spingo a dire che l'uomo solamente contiene le premesse di ogni conoscenza. E che la conoscenza cui perviene, i risultati, le prove, le testimonianze che raggiunge, intanto sono considerati veri in quanto non sia diano prove che son falsi. Cioè, una cosa, indipendentemente dalla sua natura (scientifica o non), è vera solo per il tempo in cui della stessa non sia provata la falsità. Prima o poi tutte le teorie vengono a morire, tanto a causa quanto in conseguenza di quell’insaziabile desiderio di sapere, ordinare, sistemare, organizzare e finalmente comprendere una realtà che nel suo essere variabile e mutevole rimane nel complesso inafferrabile. Forse non si capisce, o non si vuol capire, che anche l'uomo fa parte di essa, anche l'uomo è essa. E per quanto la rincorra, non gli è dato d’acciuffarla. Questo gli antichi lo sapevano. Noi, apparentemente, o non lo sappiamo più, o ci illudiamo di poterlo ignorare.

427.	Ogni novità si lascia tanto più difficilmente intendere, quanto è più lontana da tutto ciò che è familiare.

428.	Non si può capire l’impenetrabilità delle infinite sfumature dell'esistenza, se non riconoscendo che le nostre facoltà non sono adeguate a conoscere tutto quello che ci cade sotto i sensi. Questo che dico mi par vero, ma forse è ancor più vero che non è tanto l'inadeguatezza delle nostre facoltà a dover essere messa sotto accusa, quanto piuttosto l'appetito che per loro tramite vorremmo soddisfatto. Intendo evidentemente riferirmi alla voglia di conoscere, la quale è per natura insaziabile indipendentemente dall'essere le nostre facoltà più o meno perfette, o più o meno perfettamente atte a catturare e concepire ciò che percepiamo. Infatti è proprio la voglia di conoscere che ci rende insoddisfatti, e che fa sembrare vana ogni nostra più grande e profonda ricerca e scoperta. 

429.	Niente è compiutamente conoscibile. Da lungi o da vicino che la si guardi, non c’è cosa che abbia un certo grado di mistero. Non si spiega forse tutto questo col fatto che la vita non è conoscibile se non per mezzo dei mezzi di falsificazione della realtà che ci siamo costruiti (parole, segni, numeri), tolti i quali dell’esistenza non rimane altro che un tutto indistinguibile? Ogni cosa che sappiamo, ogni cosa che il nostro intelletto elabora, non esiste se non nella sua forma. Da dove viene poco importa: noi la conosciamo sempre attraverso la sua forma. Ora io mi domando che valore debba riconoscersi alla conoscenza, se l'uomo quanto più si impicca per sapere, tanto più si illude di sapere. Se quanto più scava tanto meno trova;,allora forse quell’impulso a conoscere le cose, benché sia unanimemente venerato, non è altro che una presa in giro... Se la conoscenza è una chimera, perché le diamo corda? Non sarebbe meglio darsi all'ignoranza? Ma ecco che, proprio mentre scrivo, mi giunge un principio di risposta; una mezza, vaga soluzione: l'ignoranza non solo è inutile, ma è anche dannosa, tanto per l'ignorante, che non conoscendo, non capisce gli effetti delle proprie azioni, quanto per coloro che gli stanno attorno, i quali subiscono le conseguenze del suo comportamento. Che sia dunque l'utilità il fine più prossimo della conoscenza e perfezionamento di quest’ultima? Può essere. Ma se così fosse, ci sarebbe un’insanabile contraddizione: per fare una cosa utile, la condizione è che di essa si conosca già il fine… 
Inoltre, se da un lato il fine esige un mezzo per il suo raggiungimento, è anch’esso un mezzo per quel fine principale che si chiama: conservazione della vita, senza la quale nulla avrebbe senso. Insomma le cose hanno valore in quanto sono utili; sono utili in quanto abbiano capacità di raggiungere un fine; e un fine intanto esiste, in quanto esiste la vita. Dunque ogni fine è nella sostanza predeterminato a mantenere e conservare la vita; e una cosa è tanto più utile quanta più vita apporta. Dunque l'utilità in ultima istanza non è che la qualità o proprietà di una cosa a mantenere in vita l'uomo. Ciò che dà vita, che aumenta o allunga la vita, o che accresce la vitalità, la forza, ecc. e perciò il sentirsi vivi piuttosto che morti: quella cosa è, non solo generalmente, ma definitivamente utile.

430.	È di una cosa possibile conoscere l'utilità prima che essa abbia svolto la sua funzione? È possibile sapere anticipatamente se una cosa è o non è utile, oppure bisogna attendere che abbia prodotto i suoi effetti? 

431.	Ci rivolgiamo ai grandi autori perché supponiamo che sappiano ciò che sfugge a noi, e diamo loro credito nella misura in cui promettono di rivelarci o chiarirci quelle cose della vita che o ci sono sconosciute o ci sono oscure; ma quanto più li conosciamo, tanto più palese ci diventa che, nella più intima sostanza, la conoscenza loro è press’a poco pari alla nostra, e che tutto il loro genio in null'altro è consistito che nel saper compiutamente esprimere ciò che sapevamo anche noi stessi, ma che, a differenza loro, non siamo mai riusciti a nominare.

432.	Siamo tutti ininterrottamente condizionati da quel che ci circonda; ma se ciò non lo sappiamo, spesso non è se non perché abbiamo vissuto così lungamente nelle medesime circostanze, che queste, benché non abbiano mai terminato di influenzarci, hanno per così dire smesso di farsi notare o sentire, divenendo per noi quasi una seconda natura, o una seconda pelle. Con ciò non voglio dire altro se non che è per noi tutti conveniente scrutare il mondo con sempre nuovi e sempre distaccati occhi: perché se non lo facciamo, presto o tardi diventiamo quello di cui ci circondiamo, e diventiamo ciechi innanzi a tutto il resto. 

433.	Chi troppo si perde dentro i libri, finisce per perdere la testa, e se perde il filo di una verità, subito ne inventa un’altra: la mente non sa vagare all’infinito. Ma una verità inventata, ovvero plasmata per bisogno di sapere, non è essa stessa una menzogna? Dico, anzi chiedo, che differenza c’è tra una verità concepita dal bisogno di colmare un vuoto intellettuale, e una menzogna? Forse che tutte le verità non sono state concepite da una mente in cerca di uno scoglio cui aggrapparsi?

434.	“Io non credo a niente”. Questa idea di per sé testimonia una ferma convinzione di credere in qualcosa; nella specie, dell'essere capaci di illudersi di non credere a nulla e d’essere franchi d’ogni convinzione. Un incantesimo del genere è facilmente demolibile con un: “Non credi forse tu di non credere a niente?” Se anche l’altro rispondesse: “No, io non credo di non credere a niente, anche in quel caso confesserebbe di credere a qualcosa”. La ragione è che ciascuno è per natura tenuto a credere, tanto che l'essere certi di non credere, è segno evidente di esser dei credenti, contuttociò ignorando quale sia l'oggetto della propria fede. 

435.	Ciò che ti porta all’invenzione non è tanto l’eccitamento di poter fare una certa cosa, quanto più l'innocente inconsapevolezza che la tal cosa è in genere tenuta per impossibile, irraggiungibile o infattibile, tanto che mettendoti per gioco a farla, va a finire che ti riesce per davvero. Per fare certe cose bisogna ignorare di non poterle fare.

436.	Le cose che un uomo può di se stesso dire – gli aspetti, i tratti, i profili, i sogni, le passioni, i sentimenti, i dolori, i piaceri, le esperienze – sono di così grande, anzi infinito numero, che la sua stessa vita non sarebbe sufficiente a raccontarle. Tuttavia le stelle continuano a brillare anche negli occhi di gente così cieca che se ne esce con frasi di questo tipo: io non ho molta esperienza.

437.	La mente è malleabile, persuadibile, corruttibile; ma ciò che in assoluto è maggiormente da temere, è quel pregiudizio di conoscersi che acceca chi si illude di vedere. Presumere che di sé non ci sia più nulla da sapere è il superlativo dell’ignoranza.

438.	L’uomo tanto poco può vivere senza sperare, quanto può ragionare senza credere. E per quanto si compiaccia di non credere, non ha modo di provare questa convinzione, se non sottraendosi al pensiero. Ma questo sempre principia da qualcosa – qualche dato, qualche convinzione, o dogma, o comunque lo si voglia chiamare – in assenza del quale alla mente mancano le basi per operare. Da dove credete che parta il pensiero cosciente? Dalla parola. Da dove parte la parola? Dalla convinzione che le parole abbiano un significato. Provate a parlare togliendo il significato alle parole. Non vi riuscirà di formulare un singolo discorso. Tutto il vostro ragionare ha luogo in quanto siete pervasi dalla convinzione che il linguaggio sortisca gli effetti che vi aspettate che produca, e che nel parlare gli altri possano capirvi nel modo in cui sperate di farvi intendere.

439.	Ogni cosa umana è ordinata a un proprio fine. Ora potrei chiedere se non sia piuttosto l'uomo stesso una cosa ordinata a un fine, posto fuor di lui, oltre lui, e che da lui prescinde, cioè che indipendentemente da ogni volere, l’ordina a concepire ciò che egli concepisce. Ma oggi sono fortunatamente troppo stupido per trattare di questioni così intelligenti.

440.	Essenzialità dell'esperienza. Che cosa saprei se non avessi mai fatto esperienza delle cose che conosco?

441.	I piani a lungo termine non funzionano quasi mai, perché le circostanze che l'esperienza presenta non sono mai uguali ai nostri pronostici. È più saggio imparare facendo e sbagliando, che pianificare meticolosamente tutto in teoria per poi veder crollare un impero di illusioni. Manco sappiamo cosa succederà, non dico domani, ma tra dieci minuti, ma pretendiamo di anticipare l'andamento delle cose e di prevedere in che modo il loro ordine sarà mutato tra due anni. Questa pretesa la chiamiamo spesso lungimiranza, ma a me pare di doverla chiamare piuttosto cieca arroganza.

442.	Ogni convinzione è un pregiudizio che sogghigna. 

443.	La teoria che non è preordinata e funzionale alla pratica, come la conoscenza di per sé considerata, non solo è inutile ma persino dannosa. Spesso opera come fumo innanzi agli occhi. Non è sbagliato dire che molte volte l'agire pratico presuppone una conoscenza di livello teorico; anzi è giustissimo. Ma non si può trascurare che oggi la conoscenza astratta delle cose, specialmente quella delle cose astratte, poetiche, metafisiche, spirituali (e non dico nulla delle teologiche…), è per comparazione all’ignoranza delle stesse ancora considerata come motivo di orgoglio. Il sapere una cosa qui diventa oggetto di vanto – sebbene la tal cosa non sia in concreto utile a nessuno. Il conoscerla, insomma, non ad altro serve che a inorgoglirsi e compiacersi di saperla, e a sentirsi superiori a chi non la conosce, a chi non giunge a quel concetto o che non capisce quella nozione. Ma come si fa! Come si fa ad arrampicarsi così in basso? La conoscenza per la conoscenza, il sapere come fine anziché come mezzo: sbagliarsi fino a questo punto! Si può essere più ignoranti? – Qui si gioca la partita degli intellettuali, i quali devono per forza salire sulla scala della conoscenza per credere di avere un posto a questo mondo.

444.	Se di un effetto la causa è sconosciuta, spesso la si inventa. Non dico che la si immagina o si prova ad intuirla o indovinarla, ma che di sana pianta la si tira fuori riconducendo arbitrariamente una cosa determinata a un determinante immaginario, fittizio, falso e perciò ingannevole, ma che nondimeno piace perché soddisfa, riempie e affascina, la voglia di sapere, la curiosità… Qui nasce il soprannaturale, la stregoneria, la pseudoscienza, la superstizione, come i casi di quelli che per mera correlazione credono che da una cosa sempre segua un certo effetto. L'ignorante, lo sciocco, il credente: questa gente preferisce credere che le cose stiano in un certo modo, che verificare come stanno. In questi casi l’interesse per la verità è rimpiazzato dall’eccitamento che procura la menzogna.

445.	Ogni volta che sentiamo di aver ragione, dovremmo immediatamente e seriamente considerare la possibilità di avere torto.

446.	Come dal mondo noi traiamo leggi generali, così dovremmo fare da noi stessi, osservando e giudicando il nostro mondo interno. Per inciso, quando dico di osservare noi stessi, non mi riferisco all'opportunità di giudicare gli altri uomini, ma alla preziosa occasione che ciascuno ha di studiare se medesimo, e da tali osservazioni dedurre leggi e principi, che, riguardandolo come uomo, valgono così per lui, come anche per tutti gli altri.

447.	Suona strano, eppure è certo che la creatività, quale capacità di creare e generare il nuovo, deve più alla volontà di associare e mescolare il vecchio, che dal farsi venire un colpo di genio, come si dice. Lo provano molte opere d'arte, lo stupore per le quali dipende dall’ignoranza del pubblico circa le opere da cui il loro autore ha tratto ispirazione. Se si porge orecchio ai lavori di un qualunque autore, si sente sempre l’eco di quelli che lo hanno ispirato, tanto che pare impossibile trovare un solo artista che abbia ideato senza ispirarsi a qualcun altro, senza appropriarsi di un concetto, di un’idea, di uno stile, senza insomma prima estrarre e poi combinare, e finalmente distillare nel proprio alambicco la fatica che hanno fatto prima gli altri. Perché non c’è novità che nasca dal nulla, e la genialità sta spesso solo nel saper vedere e nel saper esprimere ciò che a tutti gli altri sfugge.

448.	Non l'ignoranza ma la consapevolezza della propria ignoranza, è la premessa di ogni conoscenza, e tanto più quanto più si vuol sapere. Tale premessa è solita scemare coll’avanzare dell'età: perché a mano a mano che ci si allontana dalla nascita, non solo diminuisce la voglia di conoscere, ma per crescente presunzione sempre meno praticabile diventa la lunga e scoscesa strada verso la vetta del sapere. 

449.	Dei grandi pensatori dovremmo curarci di capire cosa hanno fatto di sbagliato, dove hanno errato, quali sciocchezze hanno commesso, e quale psicologia gli si debba addebitare, piuttosto che limitarci a elogiarli per il riconoscimento che dalla storia hanno ricevuto. L'elogio solamente porta con sé il pericolo di trascurare l'ingiustizia del pensiero, gli effetti che da questo potrebbero prodursi, le conseguenze alle quali lo stesso potrebbe portare, e così via. Va bene elogiare, ma non senza sforzarsi di fare qualche critica, perché se non si trova per esempio che quel dato pensiero non è stato prodotto se non in quanto l’autore si trovava in quella data condizione, che ha avuto questo e quell’effetto su di lui, se insomma non si prova a indovinarne la causa (psicologica e fisiologica) che lo ha fatto nascere, vuol dire che si è sotto l’incantesimo delle altrui parole – col rischio di pensare colla testa dell’autore piuttosto che colla propria.
Per quanto sia bello farsi imbambolare, non è più ragionevole né più saggio, anzi è meno ragionevole e meno saggio considerare un pensiero come assolutamente giusto o buono, che il considerarne l’ingiustizia, l’inesattezza e le contraddizioni; benché possa sembrar perfetto a qualcheduno, nondimeno può turbare qualcun altro. La ragione è che le cose (specie se astratte come i pensieri, i ragionamenti, le riflessioni) occorre aprirle come scatole, e guardare ciò che ci sta dentro, da che parte son venute, quali giri esse hanno fatto e come sono state concepite – perché altrimenti: vai a indovinare le sorprese che non presenteranno!

450.	Limitarsi ad osservare i propri pensieri nel modo in cui si osserverebbe un bel paesaggio, può essere infinitamente più utile e soddisfacente che dannarsi a pensare alle questioni della vita, se non altro almeno perché ci si rende conto di quanto poco consistente sia la roba che si ha in testa.

451.	Se è impossibile giungere alla perfetta e impeccabile misura delle cose, e se non c'è esperimento che possa provare l'assoluta, infallibile verità di una teoria (di una teoria può essere dimostrato il falso, ma non mai che è vera); se tutto è variabile, relativo, suscettibile di essere smentito dal tempo e dal sapere, chi può affermare di sapere senza provare un poco di imbarazzo?

452.	Il sospetto di esser stolti è segno di grande intelligenza, e non meno anzi più sicuro è il suo contrario, che più si è certi di esser svegli, maggiore è il grado della propria deficienza. Quelli che non mettono mai in discussione la loro intelligenza, e che di questa sono certissimi, sono i più deficienti che si possano trovare.

453.	Fare tabula rasa di se stessi; un’operazione che di quando in quando è bene fare. E se non riesci a sbarazzarti di tutto quello che hai imparato, prova almeno a girargli attorno.

454.	Un uomo è degno di portare questo nome, quando impara a guardare al proprio interno più che non all'esterno, più a quel che gli sta dentro, che non quello che sta fuori: perché bisogna, se si vuol sapere, mondarsi dalle suggestioni che da fuori sono imposte. Quando si dice “ascolta il tuo cuore”, non significa nulla se non questo: trova il coraggio di chiarire, davanti a te stesso, di cosa arde e a cosa punta la tua più intima volontà.

455.	Quando parlo dell'eterna fonte da cui originano e alla quale tornano tutte le cose, certo non faccio riferimento a un luogo fisico, né bisogna supporre che vi sia una sorgente nello spazio donde viene e alla quale torna ogni cosa. Quella sorgente in realtà non è che lo spazio infinito, nel quale non v'è cosa la quale non si trasformi mescolandosi alle altre, il non-luogo nel quale noi supponiamo esistano i luoghi, e come i luoghi così anche un tempo in cui gli eventi, i fenomeni prendono consistenza. Suddividendo senza sosta la materia, il nostro intelletto procura un fraintendimento che si esprime nella persuasione a credere che le cose iniziano e poi smettano di esistere. Ma come un fiume si getta nel mare, così ogni cosa va nell’esistenza. Di una cosa noi diciamo che è morta, o che ha smesso di esistere, poiché non ha più l’identità che conosciamo. Ma benché sembri avere perso tale identità, non ha per ciò solo cessato di esistere, non ha smesso di essere, poiché è ritornata a partecipare, sotto altra forma, al tutto. Comprendere che niente finisce, ma che ogni scomparsa in verità si riduce a una perdita di identità, porta con sé l’idea di un’esistenza, e forse di una vita, che è sempre stata, e che sarà per sempre.

456.	L'uomo nella giovane età pensa assai profondamente, ma è abbastanza malfidente verso il suo giudizio, poiché a quello altrui riconosce un valore superiore al proprio. E questo si produce naturalmente in conseguenza del riconoscersi piccoli di fronte ai grandi. Similmente, un artista in erba, è in gioventù molto produttivo, ma a fronte di questa produttività, reputando l’altrui opera superiore alla propria, è come trattenuto dal mostrare la sua arte, il suo stile, il suo lavoro, non per altra ragione se non perché confrontandosi con la qualità delle opere che considera superiori, trova sempre qualcuno che è più avanti, più grande, più capace e più istruito di quanto non sia lui. 

457.	È possibile o impossibile che esistano fenomeni che la nostra immaginazione non saprebbe concepire? Rovesciando la questione: lo spettro delle cose conoscibili, è limitato a quelle che sono dalla nostra mente immaginabili, o dobbiamo aspettarci che il mondo ce ne presenti altre che non avremmo mai potuto immaginare? Il lavoro della nostra immaginazione esaurisce l'universo della conoscenza, o è possibile che si percepiscano cose che, oltre a non essere state immaginate, era concretamente impossibile immaginare? Oppure ogni cosa che è nel concreto conosciuta poteva in anticipo essere, non dico prevista, ma in potenza concepita a mezzo della facoltà immaginativa? Se si dice che l'immaginazione non esaurisce lo scibile umano, lasciando ai sensi di conoscere ciò che ad essa sfuggirebbe, allora l'immaginazione non è la più potente delle facoltà, perché altrimenti giungerebbe a concepire tutto. Se invece si sposa la tesi opposta, secondo cui non possono darsi fenomeni che l’immaginazione non saprebbe concepire, allora questo è quello a cui si giunge, che l'immaginazione è davvero la più potente facoltà che l'uomo abbia a sua disposizione.

458.	Siamo abituati a concepire la ragione alla stregua di una facoltà che opera per suo proprio conto, indipendentemente da ogni variabile, ossia libera, franca da ogni condizionamento estrinseco. Ma questa è una credenza illusoria, la quale va contro la ragione stessa. Come può pensarsi che qualcosa esista e funzioni indipendentemente da tutte le altre cose? Anche l'aria dipende da ciò che non è aria, senza cui non potrebbe esistere. Dunque se la ragione produce degli effetti (le conclusioni), se è vero che noi agiamo in conformità alla nostra ragione, se è appunto vero che, come si dice, assumiamo scelte ragionevoli, non può non essere vero che tutto quello che di ragionevole facciamo non è altro che un effetto di quella facoltà che chiamiamo ragione. Però se questo è vero, se la ragione è causa di quegli effetti, come mai può darsi che la ragione sia priva di causa? Come può non ricercarsi l'origine della facoltà, e accontentarsi di credere che di punto in bianco essa si materializzi e che incominci a funzionare? Questo non solo va contro ogni intelligenza, ma viola persino le leggi della logica – la quale è il principale strumento di cui si serve la ragione! Tutto questo è senza senso, un labirinto senza uscita… Eppure è così! 
Le cose sono due. O si dice che esistono cose che nascono senza causa, cioè effetti che sono per così dire orfani, oppure si dice che la facoltà di ragionare, di riflettere, di cogitare razionalmente, è come ogni altra cosa determinata da una causa. Nel primo caso, si nega che il mondo, l'esistenza e la vita procedono di causa in effetto, sì che ogni evento è per così dire a sé stante, indipendente da ogni cosa, svincolato da qualsiasi rapporto di dipendenza. Idea che determina il sorgere di un’infinita serie di questioni… Se invece si assume che la ragione è capace di indirizzare o influenzare il comportamento umano, e che per conseguenza questo è in una qualche misura o grado un effetto di quella, non può negarsi che quella debba a sua volta essere prodotta da qualcosa. Del resto, come potrebbe non essere così? Come potrebbe essere altrimenti? Il convincimento per cui la ragione opera senza essere operata vale nella misura in cui si crede che le cose stiano in questo modo. Ma poniamo caso che nessuno abbia mai scoperto nulla di questa facoltà, e che nulla sia di ciò mai stato detto o scritto. Ebbene, chiunque si formasse l'idea della sua esistenza, come mai potrebbe giungere a dire che esiste, che opera in questo e in quel modo, se non sotto l’influenza, anzi per mezzo di un’altra facoltà che la precede? La ragione non è sempre stata lì, pronta a farsi scoprire. Qualcuno dev’essersela inventata, e deve aver fatto un gran bel lavoro per provare a tutti che essa esiste. Dove si trova la radice dell'albero della ragione? Certo affonda in un terreno di irrazionalità, d’immaginazione, di sogno, ma certo non in un terreno ragionevole. Se la ragione esiste ha i suoi effetti, essa è l'effetto di un che di irrazionale. Fatto che la rende causalmente non ragionevole… Ma che significa? Significa che, in fondo, quella facoltà si esprime come impulso umano a giustificare quello che succede nella vita. La ragione esiste nella misura in cui esiste il bisogno di essere ragionevoli. Già l’accettare di essere irrazionali, e di agire senza una logica precisa, è un’idea che mina alle fondamenta della ragione stessa, però che questa, come ho detto, non si regge se non sul convincimento, sulla persuasione della sua esistenza.

459.	La scienza è frutto di una pianta che si chiama uomo, la quale è stata spesse volte fuorviata, illusa, incantata, traviata, corrotta e compromessa dall'ambiente in cui è venuta a svilupparsi. Perciò ricordate, che la verità che chiamate scientifica, è pur sempre una verità che è passata per il prisma della interpretatio umana.

460.	La preconcetta idea secondo cui la conoscenza ha maggior valore dell'ignoranza (conviene sapere piuttosto che ignorare) si porta dietro l'inganno di ritenere opportuno farcirsi di nozioni, indipendentemente dal fatto che queste siano comprovatamente utili. Ma il presupporre l'utilità di certe cose a priori, non è già di per se stesso indice di ignoranza? Per dire che la conoscenza è utile, bisogna conoscerne anticipatamente il fine, perché una cosa non è utile se non in quanto serve a un fine. Il quale, tuttavia, essendo sempre relativo al singolo, e non potendo essere assoluto, non può essere scelto che da lui. Solo il singolo può valutare l'opportunità del conoscere qualcosa. Ciò che dico è questo, che la conoscenza è utile a condizione che serva a un fine concreto, ma siccome non c’è fine che non sia personale, ne consegue che il mezzo atto a conseguirlo non può essere suggerito dall’esterno. 
Nella nostra cultura si invertono continuamente i mezzi con i fini, facendo della conoscenza un fine anziché un mezzo. Si dice che bisogna sapere. Ma a che pro il conoscere se ancora non si è stabilito il fine? Generalmente si dice che conviene sapere, ma quel “conviene” contiene al proprio interno la preconcetta idea di convenienza della conoscenza e l’opposta convinzione che l'ignoranza sia sempre sconveniente. Il che è assurdo se si pensa che la convenienza non può esser chiara se non per l’esperienza che si è fatta delle cose. Con cognizione di causa, io posso dire che una cosa è stata utile, che mi è servita, che da essa ho tratto vantaggio, ma se mai l’ho sperimentata non posso sapere bensì solo ipotizzare che mi sarà utile. Perché di qualunque cosa io voglia conoscere l'utilità, devo sottoporla ad esperienza. Solo l'esperienza può dirmi con certezza se la tal cosa è utile. Prima che nel concreto svolga il proprio ruolo, e dimostri quali sono i suoi effetti, altro non posso fare che immaginare o supporre che sia vantaggiosa, profittevole, insomma che migliori anziché peggiorare la mia vita. Tale è la conoscenza in generale, la quale non si può con certezza dire che servirà, ma solamente che è servita a conseguire un certo fine. Questo ovviamente, a patto che (come si è soliti fare) non si faccia della conoscenza un fine in se stesso, in luogo che un mezzo. Quando la conoscenza diventa un fine, quando si vuole anzi si brama di conoscere per il gusto di non essere ignoranti, o per essere eruditi, o colti, la conoscenza è vero che è un fine, ma solo in superficie: sotto sotto essa non serve se non a compensare una carenza psicologica. E questo è il vero scopo o fine cui mira colui che studia per il gusto di sapere: egli vuole contare come uomo; ha bisogno di sentire che gli altri sono ignoranti per sentirsi importante. E la cosa in assoluto più ridicola, è che nonostante l'incremento costante di conoscenza, un uomo del genere ignora la ragione della sua fame di sapere. Il che è il massimo dell'ignoranza!

461.	La conoscenza non è che persuasione di sapere. Sulla riva opposta della conoscenza, si trova il dubbio, lo scetticismo, il non saper bene né per certo cosa è vero e cosa è falso. Ma a prescindere da tutto, se si guarda bene in fondo, si vede che la conoscenza nasce da un bisogno – un bisogno di sapere – che è un bisogno di sicurezza, di stabilità psichica… Io non so nulla. Quest’ammissione sta a significare: io ho vinto quel bisogno, io sono un liberato.

462.	A che cosa serve il patrimonio di conoscenze che son state insegnate e tramandate? A chi è giovato il comunicare di bocca in bocca quel sapere? Non è lo studio del passato un gioco senza né capo né coda? Non dovremmo impegnarci, e forse limitarci, a trovare le nostre verità, anziché emettere sentenze riportandoci alle opinioni altrui? o, peggio, all’opinione pubblica?

463.	Noi siamo destinati a rimanere estranei a noi stessi, tanto che il riconoscere di non potersi perfettamente conoscere, è già di per se stesso un superamento di ignoranza.

464.	Molti farebbero di tutto pur di essere complessi: – la semplicità non paga. La maggior parte delle grandi idee politiche, dei grandi proclami, dei grandissimi e intoccabilissimi ideali economici (e lasciamo stare quelli religiosi), pur rappresentando, o volendo l'uomo con essi rappresentare l'apice dell’umana saggezza, il culmine dell'intelligenza, non sono in verità che prigioni in cui stanno quelli che non sanno stare terra terra. Ogni morboso attaccamento a un'idea, ogni determinazione a vedere una certa verità nelle cose, cui segue l'incapacità di sbarazzarsi della stessa, è indice di una mente poco fresca, poco flessibile, poco duttile, e dunque poco vera, nonché di certo poco sana. Un uomo posseduto, divorato, mangiato da un'idea, o costretto nei limiti di un certo modo di pensare, che nonostante il volgere degli anni, non riconsidera mai la propria posizione, è un ramoscello che per inflessibilità minaccia di spezzarsi sotto gocce di rugiada.

465.	Di tutte le idee che son state tramandate nello spazio dei millenni, questa è forse la più presuntuosa: che si possa avere ragione oggettivamente e assolutamente parlando, invece che relativamente al proprio modo di considerare. Che cosa significa “ho ragione”? Rispetto a che cosa? Qual è il criterio per giudicare la giustezza di una proposizione? Quale che sia quel criterio, non si può far altro che riconoscerne l’arbitrarietà – innata, inevitabile, insopprimibile arbitrarietà. Perché? Perché non si è mai dato né potrà mai darsi termine di paragone che non sia generato o scelto da un singolo uomo o da un gruppo di uomini. E chi può dire che il fautore di quel termine sia più capace di quelli che con esso si confrontano? 
Prendiamo la legge. Assumiamo la legge come criterio per determinare la giustezza di un comportamento. Ebbene, quest'ultimo è reputato “giusto” solo se non viola il precetto normativo, ossia è “giusto” solo relativamente alla disposizione di legge, mentre in termini assoluti può esser percepito come “ingiusto”. Similmente, il vincitore di un’ipotetica vertenza, non potrà avere assolutamente ragione, ma solo relativamente al precetto in parola, cioè nella misura in cui questo esprime un giudizio o comando affine al suo. E così è chiaro in che cosa, in moltissimi casi, consista l’attribuzione della ragione, per non dire della verità: “la prospettiva dalla quale guardi le cose tu, si conforma a quella di colui che ha ideato il criterio assunto a base del giudizio”. Nel nostro caso, il legislatore, cioè la legge. E a meno che non si voglia riconoscere a questi una posizione di naturale superiorità o prevalenza rispetto a quella che la natura ha concesso a chiunque altro (la posizione di un Dio, per intenderci), si deve ammettere che il criterio di ragionevolezza, giustizia, verità, ecc. non è assolutamente giusto o sbagliato, ma solo relativamente a colui che lo ha concepito. Ma questi essendo pari a noi, potrebbe aver sbagliato in principio, e così via… Dunque nulla è assolutamente giusto o sbagliato, ma solo relativamente a un criterio umanamente dato.

466.	Che cosa hanno fatto tutti i più eminenti psicologi, se non coniare nuove e sempre più attraenti parole per descrivere antichissimi concetti? Mi riesce difficile credere che l'introduzione di una nuova parola non sia preceduta dall’insinuarsi di un sottilissimo inganno…  

467.	Credo quindi so, è un sillogismo abbastanza solido. La persuasione di sapere è il più fondamentale mattone della nostra conoscenza. Se sappiamo qualcosa, è perché siamo persuasi di saperla.

468.	Chi racconta la propria storia, in un certo senso, racconta la storia.

469.	A riprova del fatto che nessuno può non credere a niente, basti considerare che non si ha modo di togliere un’idea dalla testa degli uomini se non impiantandone un’altra.

470.	Siamo così abituati a giudicare ignoranti quelli senza un titolo di studio, che non consideriamo come l’ignoranza vera a volte alberghi presso quelli che, per aver studiato troppo, hanno smesso di guardare e di ascoltare il mondo.

471.	Crederemmo a qualsiasi cosa pur di non credere a niente. Crederemmo persino di poter non credere a niente.

472.	La conoscenza perde di valore non appena la si acquista. Se domani sali sopra il trono della conoscenza, dopodomani torni a sentirti come oggi.

473.	Se si considera la verità con il grado di onestà che le compete, ci si trova costretti ad ammettere che ogni cosa vera, o veramente dimostrata, non è che un'ipotesi ritenuta vera fino a prova contraria. Di tutte le verità che si possono trovare, non ce n’è una che non possa dimostrarsi falsa, né c’è menzogna che non possa diventare vera.
Parimenti si può dire delle prove scientifiche, le quali sono vere in quanto non pervenga nulla a dimostrare che son false, cioè fino a quando, grazie a nuove prove, risulta verosimile che l’ipotesi sia falsa. E questo sempre o quasi avviene quando un fenomeno che si crede occorra in virtù di certe leggi è per correttezza riassegnato a nuove cause, poiché gli effetti osservati, creduti in rapporto a una causa, si rilevano accadere per un'altra. E così si evolve la scienza: a forza di ipotesi e demolizioni delle stesse. Una teoria si chiama vera fino a che non sopraggiunge quella che, per maggiore verosimiglianza, non la scaraventa tra le false.

474.	Se da una parte è ragionevole pensare che le prove e le testimonianze storiche forniscono indizi su quello che eravamo, dall'altra è ancor più ragionevole riflettere sul fatto che il considerare la storia (le rappresentazioni che gli altri hanno del passato) non può essere condizione del comprendere il presente, giacché se così non fosse, si avrebbe cosa? Che per sapere di me stesso, e così della mia vita, io mi dovrei tuffare dentro a libri e biblioteche, dentro ad archivi e musei e reperti archeologici. Ma a che ’sta cosa? Come si può pensare che la conoscenza del presente si trovi in un rapporto di dipendenza con la conoscenza del passato? E poi, di quale passato? La circonferenza di questo concetto è tanto ampia, che è poco meno che follia il supporre di poterlo abbracciare tutto. Inoltre, siccome il tempo è relativo (– il tempo è un’illusione), è prova di cecità credere che ieri ci sia stato un che il quale sia capace di spiegare ciò che l’oggi non può far sapere. (Tutta la vita si consuma in un medesimo attimo, in un solo istante, benché sia percepita come allungata e frammentata). Mi si vuole dunque dire che perché io sappia di me stesso dovrei ficcare il naso indietro a quell'attimo passato? Fandonie! La vita o la si intende in questo momento, oppure se la si lascia raccontare. Per essere schietti: la comprensione di ciò che la vita è, non solo non dipende dallo studio della storia, ma è per giunta ostacolata dalla infinità di opinioni, fatti, racconti, suggestioni, che del passato sono proposti e presentati a mo' di verità su quello che è successo. E siccome qualcuno potrebbe domandare da dove traggo tali convinzioni, mi conviene forse dire che nessuno me le ha dette, ma che le deduco da quello che vedo e partendo da quello che sento.

475.	Noi non abbiamo altro motivo di credere assolutamente indispensabile che si sappiano certe cose, se non il supporre che le stesse ci saranno presto o tardi utili, o che ci gioveranno in qualche modo. Ma da dove traiamo tale convinzione? Si fa presto a dire “dall’esperienza”: se non altro perché questa è la sola che ci insegna quello che ci serve per davvero. Ma l'esperienza del passato è spesso lungi dall'informarci pienamente sul futuro, sicché il giudicare utile la conoscenza a prescindere, è un esercizio che assomiglia a un pregiudizio. Credere che la conoscenza sia utile indipendentemente da ogni cosa, cioè per se stessa, è una convinzione senza fondamento. Quindi? L’opportunità di ogni sapere si annida in circostanze troppo enigmatiche perché si imponga ad altri di imparare.

476.	Non ci si dovrebbe vergognare di rinnegare ciò che si è studiato, ma di non trovare il coraggio di rinnegarlo per il sol fatto di averlo studiato.

477.	Ci sono due modi per spiegare le cose: si può procedere dal dentro verso il fuori, o dal fuori verso il dentro. Che cosa significa? Per procedere dal fuori basta mettersi a studiare quello di cui gli altri hanno parlato. Da dentro, invece, si procede non già ripetendo ciò che gli altri hanno detto, ma spiegando quello che si prova. Per fare questa seconda cosa bisogna ascoltare e dominare i propri sentimenti. C’è qualcuno che oggi sappia fare una cosa del genere?

478.	Ci si può anche illudere di sapere, ma la conoscenza è vana se non si riconciliano gli opposti. Avvicinarsi con chiarezza alla considerazione che tutto è uno, che tutte le parti vivono sotto un unico, grande tetto, che tutte le definizioni sono trappole mortali, che per quanti passi si muovano, si rimane nondimeno sempre al centro. Presentatemi chi viva secondo queste idee: a lui affiderò il mio patrimonio. Ma saprò che sarà lui, solamente quando rifiutasse la mia offerta.

479.	Dobbiamo saperci inginocchiare davanti questa verità: che di fatto non sappiamo nulla, e che nondimeno ci inganniamo nell’illusione di sapere.

480.	“Dire quello che si sente”. Questa è l'unica via per dire la verità. Esprimere il sentimento: questo significa essere veri. Nascondere il proprio sentimento: questo significa esser falsi. Bisogna estrapolare quello che si ha dentro, bisogna saper vuotare il sacco… Ma questo non vuol dire che all’interno uno abbia solo ciò che è degno di essere esternato: il vero non corrisponde sempre al buono. La sincerità non deve essere confusa con la nobiltà.

481.	Dovremmo parlare di quello che sentiamo, lasciando di parlare di quello che sappiamo. Non è, dopotutto, il nostro sapere radicato in fondo al nostro cuore? Se non sentissimo di sapere, che cosa mai sapremmo?

482.	Per imparare veramente bisogna, come prima cosa, disimparare ciò che si imparato.

483.	Si possono anche concepire o inventare centinaia di migliaia di criteri o indici per giudicare l'intelligenza degli uomini, ma per me nessuno regge il confronto con quella capacità di veder che tutto è uno, che ogni menoma cosa è inestricabilmente legata ad ogni altra, e che ogni separatezza di vedute non è per sé più che un inganno perpetrato dal creder questo vero e falso quello.

484.	Molti sono illusi di poter trovare una teoria che spieghi concettualmente e, per così dire, razionalizzi e renda intelligibile l'intera fenomenicità che la vita ci presenta, con tutto ciò però ignorando che sono essi stessi causa degli effetti che ambiscono a spiegare. L’errore consiste nell'assumere che gli strumenti usati per scovare ciò che è vero siano di per sé corretti, precisi e giusti, e che dal terreno della vita si possano estrarre verità che siano, diciamo così, disingannate. Ma poiché in vita non ci sono mete stabilite, a destinazione uno non arriva se non quando si persuade di essere arrivato, o perché si convince che la verità cui è giunto, è esattamente quello che cercava. Uno trova quello che vuole trovare, e non può vedere quello che non vuol vedere. Non c'è nulla di oggettivamente vero. A rimuover ciò che è umano, si rimuove pure quell'effetto che si chiama vero. Insomma, ogni verità che perviene da fuori, ogni verità sensibile, è radicalmente dipendente dalle capacità che abbiamo e che continuamente esercitiamo di ingannarci e persuaderci intorno a ciò che conosciamo.

485.	Di tutto ciò che è stato detto e scritto, di tutte le invenzioni di espressioni, di tutto l'impianto psicologico, scientifico, architettonico politico, qual è stata la causa se non l’aver per forza di natura l'uomo dovuto trovare un che che lo ingannasse, o come si dice, qualcosa che lo tenesse impegnato e gli facesse passare il tempo? Di tutto quello che abbiamo fatto, forse solo alcune cose si sottraggono a quell’insoddisfacibile volontà di trovare un senso in quello che facciamo. E quelle cose sono figlie di una volontà che sta lontana da ogni considerazione finalistica. Abbandonarsi a quello che si sente nel profondo, questo è ciò che si richiede.

486.	Noi uomini non possiamo sapere, e qualunque cosa conosciamo, la sappiamo a questa sola condizione: che ci siamo persuasi di saperla. La conoscenza, per come è comunemente intesa, è un inganno della persuasione, anzi della naturale facoltà che abbiamo di fissare la mente sopra a cose che, in contrapposizione ad altre che crediamo false, noi pensiamo siano vere.

487.	Confondere la causa con gli effetti. L'albero della conoscenza non possiede foglia che non abbia questo in sorte, o che da ’sto fraintendimento non derivi. Il guardare a una legge come a un che di oggettivo, definito, granitico e immutabile, è un atto che rende manifesto quanto poco l'uomo si conosca, e quanto malamente riconosca di essere variabile. Le leggi che chiamiamo aterne, o inviolabili, non sono tali se non perché l'uomo è tale e quale a ciò che era quando le ha formulate. Se fosse cambiato, così avrebbero fatto quelle, ché l’avrebbero seguito. La stabilità di una legge si basa tanto sulla fisica quanto sulla psicologia che la sostiene, giacché per questa muta quella, e per conseguenza si trasforma. Se io impazzissi (se…), è possibile che certe leggi cd. universali non mi tornerebbero, o si può pensare che di esse io non sentirei gli effetti. È possibile ad esempio che io mi sogni di poter volare, e benché non abbia tale qualità per gli altri, se fossi matto ce l’avrei sicuramente per me stesso. Se tutti conveniamo attorno a certe leggi, è perché siamo tutti uguali nel pensarle. Ma somministrate a qualcuno delle droghe, e vedrete quanto diverse per quel tale sono quelle leggi “universali”…

488.	La scienza, dico l'apparato scientifico e probatorio intorno formato all'esistenza, trova la propria premessa, il proprio principio, nell'esser l'uomo incline a scoprire, investigare, scavare e inventare, oltre che ad immaginare… le cose. La scienza è, dunque, quanto a’ cause, una conseguenza del fatto che l'uomo è fatto in questo modo, tale che se così non fosse fatto, quella non sarebbe manco stata.

489.	Far parte della storia. L’orgoglio da sapientoni porta spesso a confondere il significato di questa nobile espressione col più meschino desiderio di chi ambisce a “entrare a far parte dei libri di storia”.

490.	L'imbarazzante sproporzione tra ciò che viene letto e ciò che viene scritto (che significa: la proporzione tra i colpi che si prendono e quelli che si infliggono), la preconcetta idea per cui i libri possono insegnare quello che la vita non permette di scoprire, il mutamento che per influenza la gioventù subisce nell’approcciare l'età adulta, l'abitudine a considerare le cose secondo quello che si crede piuttosto che secondo quello che si sente; e poi ancora la ricalcitrante volontà che, per assenza di coraggio, manca di lasciarsi andare: hanno fatto sì che i libri divenissero uno strumento più atto a ricolmare, se non addirittura ingolfare, piuttosto che liberare ed affrancare l’uomo. Non troppo diversamente da quello che accadeva ieri, oggi la gente legge o per distrazione o per riempirsi di nozioni; mentre a pochi importa di capire quello che la vita, e non i libri, può insegnare. E perciò si trova che i libri più profondi non sono quelli scritti da chi ha tanto letto, ma quelli nati per mano di chi ha tanto sofferto, o tanto gioito, o capito, o da chi è cambiato. Insomma, i libri maggiormente interessanti sono, in una parola, quelli scritti di coloro che più hanno vissuto e che più hanno sofferto, cioè di quelli che sono assurti a testimoni di esperienza umana.

491.	Nessuno può conoscere o pensare di conoscere nessuno, se non capendo prima chi sia egli stesso: il principio e primo fondamento del saper degli altri, è che si giunga a scoprire tutto di se stessi.

492.	Perché i poeti hanno ragione? No, no, no! I poeti non hanno ragione! Ma se essi sanno, è solo perché ci vedono assai lungo. E come mai ci vedono così lungo? Evidentemente perché hanno imparato a osservare ciò che gli sta più vicino. Non devono fare lunghi viaggi, né gli occorre predisporre esperimenti per indovinare certe conclusioni. Un lago non ha bisogno del mare per sapere cos'è l'acqua. Tuttavia, ci sono laghi che rimangono ignoti a se stessi, e che non pervengono a capirsi se non tuffandosi nel mare. A furia di cercare fuori, si diventa ciechi per rispetto a quello che si ha dentro. Le verità che ci stanno fuori, mutano e seguiteranno a mutare secondo ciò che ci sta dentro. Chi indaga troppo gli altri, per esempio, rischia di perdere il filo con se stesso.

493.	Sarò ingenuo, quello che volete, ma a me pare non dico inverosimile, ma impossibile che la vita abbia posto nella scienza le premesse della verità. E ciò lo dico in quanto che ogni scienza, benché sia vera nelle conclusioni, ignora le premesse da cui parte: l’uomo…

494.	Se non posso permettermi di dire che non esiste un uomo che sia nato senza qualche predisposizione a credere, posso nondimeno affermare di non aver mai incontrato un uomo, dico non uno solo, che non avesse in fede qualche cosa, cioè che non credesse fermamente in qualche verità, ancorché questa fosse immaginaria, indimostrabile o del tutto inverosimile. Capite? Non c'è nessuno che non creda a niente, è benché l'ignoranza sia generalmente considerata una colpa inespiabile, mi nasce il dubbio che la consapevolezza di tale ignoranza, il sapere di non sapere veramente niente, per certi versi sia il massimo grado cui può giunger la sapienza.

495.	Il sommo grado della conoscenza coincide con la consapevolezza della propria ignoranza.

496.	Si può forse dire che la cognizione di se stessi sia propedeutica alla corretta cognizione degli uomini, e più in generale della natura umana. Chi per conoscere l'uomo procede studiando ciò che è fuor di lui, trascura di investigare se medesimo, e si trova sempre ingannato nelle sue conclusioni. L'uomo intelligente fin da giovane capisce che di ogni conclusione la premessa non può esser che in lui stesso, nel modo in cui lui pensa, ragiona, immagina, nei pregiudizi da cui partono le sue belle e seducenti riflessioni, nei segreti sotterranei da cui sgorga la sua mente… Ogni idea che sviluppa attorno al mondo, trovandosi in un rapporto causale con ciò che vive al proprio interno (ciò che pensa, prova e sente), ciascuna idea è vera nella misura in cui intende che la causa prima giace in lui.

497.	Sei tanto più stupido quanto più assumi di essere intelligente. Quanto più ti credi intelligente, tanto più son certo che sei scemo. Chiedimi perché, e ti dirò che: presumere significa ignorare. La presunzione è una forma di ignoranza. (O è l'ignoranza ad esser presunzione?).

498.	Noi siamo liberi in ragione del grado in cui ci sbarazziamo delle nostre certezze più assolute; siamo tanto più liberi quanto più accettiamo poter essere fallace quello in cui crediamo, e tanto più prigionieri quanto più ostinatamente ci leghiamo ai nostri pregiudizi. Accettare che la visione opposta alla tua possa essere vera quanto quella che hai per certa: solo così puoi liberarti. Altrimenti, rimani prigioniero.

499.	Che l'uomo non possa spiegare definitivamente nulla, benché possa illudersi, come infatti si illude, di poter spiegare tutto, è vero in quanto che ogni spiegazione è causata da una forza che evoca la necessità di un'altra spiegazione – il bisogno di sapere. Ciò che spiega abbisogna parimenti d'essere spiegato, salvo che non ci si accontenti di illustrazioni peregrine, gusci vuoti, illusioni affascinanti. Se non ci si riesce a persuadere che una spiegazione basti per se stessa, viene sempre il tempo in cui si tirano le somme della conoscenza, o se posso così dire, il tempo in cui ci si domanda la ragione quale sia dell'esser la conclusione sì conforme e sì adeguata non solo a quello che si è, bensì pure a quello che si sente. E per questa via si trova che alle volte il risultato, la deduzione, il ragionamento sopraffino per altro non si abbraccia che per l'esser nostro amico, cioè per nulla fuorché perché ci soddisfa, ci appaga e sazia quella voglia che noi tutti abbiamo di sapere, togliendo la quale non c’è spiegazione che non venga meno, giacché se una spiegazione vive, non vive che per dipendenza da quello che siamo e da quello che proviamo. Una spiegazione è vera solo quando ci provoca piacere, mentre è falsa quando sortisce l’effetto contrario. Come si dice: noi non crediamo a quello che è vero, ma a quello che vogliamo credere.

500.	Di tutte le cose può affermarsi che sono soggette a poche, circoscritte e inviolabili regole o leggi universali, e che se a tali leggi certi fenomeni non sono soggetti, se certi accadimenti hanno luogo senza apparente spiegazione, non è perché sono speciali questi, ma perché sono sbagliate quelle: quelle regole che benché siano chiamate universali, non sono che particolari, cioè relativamente applicabili solo a certe e non ad altre cose. Una legge non è universale o universalmente valida se non quando spiega anche quello che l'ha generata, vale a dire la causa che principalmente mosse non già solo quello che di esterno l’uomo spiega, ma anche quando considera quello che l'ha espressa, voglio dire il principio, il fondamento umano che ha portato a formularla. Senza questo, una legge non può dirsi universale.

501.	Mi riesce quasi impossibile credere che le verità che in tempi antichi si presentavano alla mente della gente non possano per “acquisiti lumi” più presentarsi agli occhi della gente d'oggi, né mi riesco a persuadere che questo millennio abbia per così dire fatto mille passi avanti, e sia smisuratamente cresciuto rispetto a quello precedente. Non che non si sia scoperto nulla di importante, per l’amor di Dio; non che non si siano registrati progressi tecnici e scientifici (chi è tanto pazzo da affermarlo?); ma sotto il concetto di verità io non riporto se non quello che come era ieri così rimane oggi, e non differentemente sarà pure domani. Forse non sappiamo cosa sia, ma la verità non cambia con il tempo, né di palo in frasca salta nella storia: essa permette a chiunque di farsi vedere, e a chiunque permette di farsi sentire. A chiamare vero ciò che si credeva allora falso, e a chiamare viceversa falso ciò che allora si pensava fosse vero, ci si lascia spesso affascinare e trasportare in un gioco di illusioni mascherate. Queste l'uomo ancora non le ha viste, ma arriverà il tempo di scoprire che pure queste, pure queste moderne illusioni che si chiamano e non si sospetta minimamente che non possano essere chiamate verità, prenderanno a sprofondare, cosicché tra mille anni, altri mille sciocchi (che si chiamano “sapienti”) potranno dare al mondo una lezione, e dire cosa è vero e cosa è falso…

502.	Più si crede di sapere, più si ignora di ignorare. Più ci si persuade di conoscere, tanto è più probabile che nulla si sappia, e che la conoscenza che si crede propria, non sia che un'opinione per vie traverse assunta. Chi veramente sapesse (e non fosse semplicemente innamorato dell'idea di sapere), poiché già saprebbe, la conoscenza gli sarebbe indifferente. Il suo sentimento non muterebbe all'idea di sapere o non sapere, ma rimarrebbe tale e quale è un mare piatto, calmo, sereno, e completamente immune ad ogni effetto…

503.	Ci sono quelli che le cose non le apprendono dai libri o dal vociare della gente, ma molto più convenientemente non le imparano se non perché la vita gliele insegna. Non dico l'esperienza, ma la visione che gli è offerta dalla vita. È questo che fa loro da maestro. La consapevolezza che derivano dall’attenta osservazione, le profondità che raggiungono dal calarsi in se stessi, i sentieri che percorrono in mezzo a lande desolate: questi sono i veri saggi, questi e solo questi sanno per davvero.

504.	La vera conoscenza, per come la vedo io, non consiste tanto nella memoria delle cose, quanto piuttosto nella capacità di penetrarle e di vedere ciò che al loro interno hanno. Lo dico diversamente: la conoscenza è figlia primogenita della profondità, e la sua più acerrima nemica non risponde al nome di ignoranza, ma di superficialità. E di cognome fa: Supponenza.

505.	Sempre sulla conoscenza, e più precisamente sulla non identificabilità di memoria e conoscenza, considerate quanto poco sappia e quanto poco si conosca colui che pur avendo appreso tanto nondimeno ignora ciò che lo ha inclinato all'apprendimento, e che lo ha spinto a macinare nozioni su nozioni, le quali a nulla son servite se non a riempirgli un vuoto, o ad ammazzargli un poco il tempo, o a distrarlo da se stesso. Come regola generale, direi che lo studiare, e più generalmente il fare qualcosa senza cognizione del perché, sia il superlativo dell’ignoranza, anche se è spesso scambiato per sapienza… Non c'è conoscenza che non parta da se stessi: se vuoi sapere ciò che è posto fuori, non puoi ignorare ciò che è sito dentro.

506.	Se è vero che la scienza sa spiegare le dinamiche e il funzionamento delle cose, non sa però spiegare né ha spiegato mai perché sia bene, opportuno, o perché convenga fare scienza piuttosto che non farla. La scienza è cosa umana, squisitamente appartenente all'uomo, da questo e da nessun altro generata, o vogliamo piuttosto dire inventata, articolata e capita, oltre che applicata. Ma da dove venga, o perché la natura l'abbia fatta e perpetrata, rimane un mistero anche a fronte delle interminabili scoperte che nei secoli sono state fatte. Noi non conosciamo, né possiamo conoscere quello che pensiamo: possiamo solo abbandonarci alla persuasione di avere una risposta, o peggio, la risposta.

507.	Voi smargiassi pieni di boria, la vostra conoscenza, le vostre nozioni, le vostre date, e così pure la smisurata estensione della vostra memoria, sono unicamente funzionali a conferire un senso a quel che siete. Studiare e ripetere a mo’ di pappagalli mille date, sapere esattamente quando il dittatore tal dei tali marciò sopra il paese dei miei stivali, è incomparabilmente meno importante che intuire perché siffatte cose, siffatti eventi abbiano avuto luogo: gli errori (e gli orrori) non si evitano conoscendo quando si sono prodotti, ma identificando cosa li ha causati. Indovinare la causa scatenante di una guerra, è di un'importanza tale che con essa non ti regge il paragone col sapere quando ha avuto luogo, quando è scoppiata, quanta gente è morta, quanti soldi si sono spesi. La memoria di quei numeri è utile solo se impedisce che ciò che allora avvenne accada nuovamente. Ma questo fine, dico il fine di impedire che una guerra scoppi nuovamente, non si può raggiungere se non penetrando la mente di chi l'ha prodotta, cioè riconoscendo la ragione psicologica che ha portato ad aprire il fuoco. Ricordarsi quando ha avuto luogo, se non è inutile, è del tutto insufficiente. Trova la causa e potrai evitar l'effetto.

508.	Ditemi un po', voi meccanicisti amanti della scienza quale religione, pensate forse che la natura abbia predisposto tutte le cause del piacere, della felicità e dello spirito umano all'interno del corpo affinché voi le scopriste e di conseguenza vi sentiste desolati al pensiero di non poterle più cercare? cioè al pensiero di non potervi più illudere di poterle trovare? Quanto dovete essere accecati per supporre di poter scoprire un giorno la ragione della vostra esistenza?!

509.	Le ricerche possono confermare o smentire le nostre intuizioni, ma non posso anticiparle. L'intuito è sempre il primo ad arrivare.

510.	Anche la più perfetta scienza è perfettamente inutile se per qualche via traversa non riscalda il cuore o rallegra l'animo, o ricolma la vita in qualche modo.

 
Governo, Giustizia e Società

511.	Siamo sempre più inclini a operare nei confini di una specializzazione anziché intendere ciò che è fuori e attorno a questa. Prova ne è anche il fatto che il concetto che si ha di un uomo cresce in proporzione al grado della sua specializzazione. Si ha maggior stima per il professionista chi ha la testa ficcata nelle profondità di una sola materia, che per chi trova connessioni tra materie. Evidentemente perché chi fa mille connessioni e trova il nerbo delle cose, non serve tanto quanto chi ti scrive il parere giuridico, chi ti cura la gamba, chi ti sistema la testa, o chi ti taglia il prato. L'utilità del primo, se non è fine a se stessa, è certamente mediata, indiretta, e perviene sempre per vie traverse, laddove quella dello specialista è immediata, diretta, concreta.

512.	Uno degli errori in cui abitualmente cadono gli uomini, è quello di credere che alla società ripugni di conoscere i problemi loro. Nulla potrebbe essere più lontano dal vero. La società ha orecchie sempre pronte ad ascoltare le disgrazie altrui: perché adora chiacchierarne, perché sa come sfruttarle, e spesso perché è proprio conoscendo i pesi altrui, che la gente alleggerisce i propri. 

513.	Piace non solo ciò che è bello ma anche ciò che è raro. Più diminuisce le possibilità di ottenere una certa cosa, più aumenta la percezione del valore di quest'ultima. Per qual motivo l’oro ha un valore più elevato dell'argento? Certo non perché è giallo mentre l'altro è grigio: è la scarsità che determina il prezzo del metallo. Così avviene per i diamanti, i quali non sono preziosi in quanto tali, quanto piuttosto, anzi unicamente per la loro scarsità. Si dirà: questo è noto pure agli asini! Sì ma allora perché i diamanti – e così l’oro e l'argento – non perdono di valore? Se tutti conoscono il trucco delle carte, perché nessuno si ritira dal gioco? La ragione sta nel fatto che c’è sempre qualcuno che è disposto a comprarli: i ricchi sono sempre impegnati a cercare nuovi modi per spendere i loro soldi...
Da cui nasce la questione successiva. Com'è che alcuni son disposti a svuotarsi il portafoglio pur di impossessarsi d’una pietra? Per rispondere esaustivamente a questa domanda, occorrerebbe fare un ragionamento che consideri la cosa dal punto di vista sia storico sia psicologico. Dio ce ne scampi! A me interessa solo evidenziare che il commercio di diamanti è essenzialmente dovuto al fatto che questi non sono solo oggetti di decoro: sono soprattutto simboli, cose che hanno valore solo ed esclusivamente perché ne simboleggiano altre… Ma siccome anche questa è una storia vecchia come il mondo, la parte più interessante di questa faccenda sta nel fatto che gli uomini sono sempre stati e seguitano a esser succubi della forza simbolica che tali oggetti sprigionano. È dura riconoscere il valore simbolico delle cose. Del resto, quasi tutte le cose che l'uomo ha creato sono per un verso o per l’altro dei simboli: lo sono le parole, le lettere che le formano, i vestiti che si indossano, i mezzi e gli strumenti che si utilizzano e mille altre cose, ognuna delle quali è non solo deputata a svolgere la funzione per cui è stata originariamente concepita, ma anche a dare voce a istinti che la società ha, per così dire, ottenebrato nella nebbia dei costumi, delle tradizioni, delle convenzioni, ecc. 
Nota. A nessun bambino verrebbe in mente di usare i vestiti come simbolo per distinguersi dagli altri sui coetanei, mentre la madre che glieli compra sa per certo che un vestito può far sembrare suo figlio superiore, inferiore o uguale ai suoi compagni. Essa sfrutta i simboli per apparire quello che non è.

514.	Non c’è cosa tanto atta a sollecitare l’ambizione del vanaglorioso quanto lo Stato. Questo è un mezzo di cui il mentitore si serve per dar sfogo alle sue deficienze: la voglia di potere, di comandare, di spezzare i colli… Dello Stato i vigliacchi si servono per perseguire sottaciuti fini personali. Essi esclamano: Questo è il nostro fine, lo Stato garantisce il bene comune, ed è perciò necessario lottare assieme. Ma da dove nasce questo amore per la cosa pubblica? Cosa li porta a gridare entusiasticamente lottiamo assieme, unitevi a me, seguite i miei passi, sostenete le mie battaglie? Da un’apparente devozione per il pubblico trapela il soddisfacimento di un bisogno affatto personale. Dopo tutto, chi mai si metterebbe a costruire la capanna della vita a ridosso della torre dello Stato, se guardando a questa non fosse elettrizzato dalla prospettiva di salirci in cima? Quale uomo si unirebbe a questa chiesa, se in serbo non avesse la smania di accrescer di potere? o esiste ancora qualcuno talmente ingenuo da credere che si possa voler salire a Palazzo Chigi per gli altri?
Se la calamita del potere non attraesse la ferrea volontà di salire in cima, quanto mai resisterebbe quella finzione giuridica che chiamiamo Stato? Forse che questa, come ogni consorzio, non si radica nell’eccitante voglia di comandare? 
A quelli che pretendono di trovare una teoria (come se le teorie si nascondessero perché non vogliono essere scovate) che giustifichi l’atto di sottoporre il singolo allo Stato senza addurre il potere e la connessa voglia di esercitarlo, vorrei consigliare di risparmiare le fatiche. Ogni teoria che sia stata scritta, ogni dottrina che sia stata espressa, ogni principio che sia stato plasmato, è una pianta nata dal terreno del piacere di chi si è ingannato fino a fabbricare un’idea capace di giustificare un potere di fatto. È una falsificazione della realtà… 
Se tutti avessero a cuore la comunità, non ci sarebbe affatto bisogno dello Stato. Ma dacché ognuno tiene a se stesso più che a chiunque altro, si coglie spesso l’opportunità di ripararsi sotto la campana di vetro statale, lì dove nessuno può toccarti…

515.	Appena sopraggiunge la notizia della perdita di un nostro caro, il nostro sentimento muta radicalmente: c’è il peso dell’inevitabile mancanza, lo sconforto dell’eterna assenza, che come trapani ci scavano nell’animo. C’è il pianto, che parte a dirotto, c’è la tristezza di non poter più né toccare né vedere la persona amata. Ma per profondo che sia quel dolore, la tristezza nostra non dovrebbe essere comunicata, ma rimossa ed estirpata dalla vita. La pienezza della vita impone di guarire tutto ciò che atterra e che svilisce – addolcendo ciò che è amaro, smussando ciò che è spigoloso, ridestando e ravvivando la speranza a chi l’ha persa. Onde è palese che nei momenti di dolore – quale è quello di una perdita improvvisa – il buon senso imporrebbe, non tanto di dissimulare tristezza, quanto più di rallegrare o rincuorare chi sta male, appunto perché questi torni a stare bene. E se c’è una cosa che abbatte anziché sollevare una povera anima in pena, quella cosa sono i riti funebri cui partecipiamo allorché giunge la notizia della morte di qualcuno conosciuto alla lontana. Tutto quel grigiore, quella tetraggine, quella cupezza, quella tristezza visibilmente affettata, ricercata, costruita, elaborata, innaturale, artificiosa e imposta da costumi e tradizioni religiose, che obbliga a contegni falsi e peggiorativi della famiglia del defunto… Volgio dire: che cos’è ’sta roba? Che senso ha per tutti noi? Si respira sempre un’insopportabile aria di finzione ai nostri funerali. Noi non lo diciamo, ma in fondo sappiamo quanto queste tradizioni siano prive di buon senso. Quando ci aggiriamo a testa bassa attorno ai familiari del defunto, sentiamo quanto tutto sia teatrale, e ancorché ci ferisca ammetterlo, all’ostentar mestizia non corrisponde spesso alcunissimo dolore. Spesso partecipiamo ai funerali per mera convenienza, per “educazione”, per rispetto… Per rispetto! Ma rispetto per che cosa? La verità è che spesso non andremmo ai funerali se non temessimo di essere giudicati come “quelli che non sono nemmeno venuti al funerale di mio nonno”. Ma a noi di suo nonno che ci frega? Manco lo conoscevamo suo nonno!
Siamo sinceri una volta per tutte: non appena arriviamo a un funerale non vediamo l’ora di svignarcela. Anzi vorremmo non andarci nemmeno, perché sappiamo, anzi sentiamo che non abbiamo alcunissima ragione di intristirci, di vestirci di nero, di abbassare la testa, di dire un formalissimo “condoglianze”. Che cosa vogliamo fare dunque? Quanto vogliamo portare avanti queste mostruose ipocrisie? Quando ci decideremo a far del funerale una cosa seria, sincera, sentita anziché un teatro a cielo aperto?

516.	Democraticamente parlando, le uniche leggi che hanno senso di esistere, sono quelle per adottar le quali non occorrono spiegazioni, quelle che, come si dice, sono dotate di uno spirito, ossia le leggi che si limitano a recepire le già presenti forze di un paese, non quelle che forzano la gente a fare o non fare ciò che rispettivamente non vuole o vuole fare. Se si vuole essere democratici fino in fondo, il corpo di una legge bisogna trattarlo come un ricettacolo: se non c'è una forza viva da metterci dentro, il suo destino dovrebbe esser quello di rimanere vuoto: non lo si deve riempire per forza. Sono insomma i popoli a dover far le leggi, più che non i governanti. Perché è vero che ogni cittadino deve avere potere di fare tutto quanto non è contrario alla legge, ma ciò a patto che la legge non sia arbitrariamente concepita contro il cittadino, e a favore di chi vi mette mano.

517.	Le disposizioni normative andrebbero definite partendo non dall’immaginazione della situazione che devono regolare, ma dalla concreta esperienza della stessa. Per scrivere una norma, al legislatore non dovrebbe bastare di ottenere la legittimazione popolare: egli dovrebbe aver materialmente e personalmente vissuto la situazione che si appresta a disciplinare. Quelli che hanno messo fuori legge e quelli che non vogliono riaprire i bordelli, per esempio, non possono non sapere che le nostre strade pullulano ancora di prostitute che per sopravvivere sono contro volontà costrette a soffrire amaramente il freddo dell'inverno. Che andassero lì, insieme alle prostitute, a scrivere una legge contro i bordelli! La scrivessero nella notte, al freddo, sul marciapiede, mezzi nudi, dopo aver scopato con uno sconosciuto! Non al caldo, sulle poltrone del loro parlamento! Allora sì che avrebbe un senso quella legge, quel divieto.

518.	Qual è a conti fatti lo scopo della tecnologia? Se si fa qualche passo indietro nel tempo, e ci si cimenta a mettere le cose in un quadro d’insieme, si riesce quasi a scorgere l'immagine di un lento ma costante rimpiazzamento dell'uomo ad opera della tecnologia, per cui l'essere umano è sempre portato a contare più sulla fredda e asettica risposta tecnologica, che sulla più difficile e più profonda conoscenza della natura umana. Alla difficoltà dei rapporti umani, viene molte volte in soccorso la facilità del rapporto con la tecnologia, giacché questa, al contrario degli uomini (che naturalmente sono imprevedibili), se la si governa una volta, non manca mai di offrire ciò che si desidera ricevere. 

519.	Quelli che dicono che non bisogna perder tempo, o che a un uomo non è concesso di dormire più di sei ore a notte, o che indegno è chi non lavora come una macchina dall’alba al tramonto, dovrebbero avere la decenza di spiegarci per quale altro motivo ci si dovrebbe ammazzare di lavoro, se non per scappare e per non essere raggiunti dal pensiero della propria vacuità. Il lavoro per il lavoro, così come la conoscenza per la conoscenza, testimoniano la volontà di nascondersi da quello che si è: non ci si vuole vedere… Per qual motivo non ci si dovrebbe mai fermare, se non per non pensare e non sentire? Naturalmente, quando ci si ferma viene spontaneo pensare, la testa prende a riempirsi di verità che non si vogliono vedere. Dunque giù alla macina a girare come asini, sbattendo il capo contro il muro pur di non sentire quel che dice. Ogni schiavo del lavoro, o fanatico che lavora per il gusto di lavorare, sotto l’apparente nobil voglia di fare, nasconde con tenace ipocrisia il timore di vedersi per quello che è realmente.

520.	Ci sono uomini che amano la società come una bestia in cattività amerebbe la sicurezza della sua gabbia; ma chi può dire che quella sia la migliore delle bestie? Altri ve ne sono che adorano il fracasso, perché  temono l'assordante rumore della loro solitudine; ma dove sta scritto che il mondo debba trasformarsi in un tumulto per assecondare questa gente? Altri ancora fanno della loro piccola comunità la misura di tutte le cose, e guardando alle altre comunità gridano: Voi siete sbagliate!... Ma chi li ha convinti che la giusta sia la loro? Forse che non sono stati loro stessi a sedersi sul trono della giustizia? Qualcuno venga e li faccia scendere!
Altri ce ne sono che, trovata una verità, come un virus si insinuano e ammalano tutti gli altri; ma chi non vorrebbe un antidoto contro un tal veleno? Questi dicono: Noi vogliamo il vostro bene, quando in verità parlano per riuscire meglio a sopportare il loro male. Poi ve ne sono alcuni che chiamano Giustizia il trionfo della loro cupidigia, e quando odono “Tiranno” essi rispondano: Ma io vi ho dato lavoro! Io vi ho dato il pane! Io faccio girare l'economia!...  Sì, ma a quale prezzo?
Altri ancora dicono: Lo Stato viene prima di ogni altra cosa; ma in verità pensano: Io nello Stato e lo Stato per me vengono prima di ogni altra cosa. Questi porci dicono: Il fango prima d’ogni altra cosa! Ma chi ha stabilito che tutti gli uomini debbano esser sozzi come loro?

521.	Sai bene di dover diffidare di quelli che, in tua presenza, irridono, beffeggiano e deridono gli assenti. E ciò se non per un profondo senso di giustizia e correttezza, quanto meno perché – dovresti saperlo! – essi in futuro non si asterranno dal fare a te quello che ora fanno a loro. Vuoi una prova dell’integrità di questa gente? Rimproveragli che non devono irridere nessuno, azzardati a suggerirgli di non parlare male degli assenti: vedrai come andranno su tutte le furie! Si scalderanno, trasaliranno, ti si rivolteranno contro come bestie rinfacciandoti di avere il diritto di parlare come meglio credono e di chiunque vogliono. E avrebbero ragione, se non fosse che lo fanno unicamente perché sono dei codardi. Se in presenza di quelle persone usassero lo stesso grado di severità che usano in loro assenza, e dessero prova di sapergli parlare in faccia anziché dietro le spalle, non avrebbero nessunissimo bisogno di rivendicare alcunissimo diritto di parola.

522.	Se non conosci i tuoi migliori amici, puoi davvero stare in guardia e proteggerti dai tuoi peggiori nemici?

523.	Quando due imbecilli si incontrano, benché non si siano mai visti prima, sono per incanto subito attratti l’uno dall’altro.

524.	A dispetto dell’abbondanza che regala l’esperienza, capita che alcuni siano così patologicamente abituati a spacciar per proprie le idee altrui, che, dimentichi della fonte, vengono a raccontare a te ciò che tu hai confidato a loro, come se quella cosa fosse una strabiliante novità.

525.	Una delle perversioni che amareggiano i nostri tempi, si fonda sulla malsana idea per cui è nobile il tanto lavorare ed ignobile il contrario: perché – questa è la filosofia di fondo – l’uomo è tanto più nobile quanto più lavora, mentre egli è ignobile quando non si ammazza di fatica. Ma benché ciò sia discutibile, l’attitudine ad attribuire valore alla fatica per se stessa, cioè in quanto tale, senza considerare ciò che produce, mette gli uomini in competizione, poiché li incoraggia a far coincidere l’esser stacanovisti con l’essere virtuosi. Che fraintendimento imperdonabile! Il tanto lavorare, infatti, non solo nuoce al singolo, ma esigendo fatica non per produrre ciò che è necessario, bensì per evitare di sentirsi in difetto, non porta nulla di buono nemmeno alla società, perché produce il superfluo.

526.	Lo sciocco è solito scegliere, come arma d'attacco o di difesa, la loquacità, con la quale cerca ad un tempo di impressionare e confondere addensando nubi di parole davanti agli occhi. Lui crede che gli altri credano che al suo parlare tanto e bene debba corrispondere un pensare tanto e bene. Sappiamo che non è così. Sappiamo anche che è il contrario. 

527.	Se la democrazia fosse una persona, meriterebbe un premio per scaltrezza. Riconoscendo formalmente la sovranità in capo al cittadino, il governo democratico può sostanzialmente fare quel che vuole. Ripeto, non formalmente, ma sostanzialmente. Di quando in quando all'individuo è concesso di esprimere una circoscritta opinione in ordine a chi dovrà esercitare potere su di lui, dopodiché viene messo a tacere e continuamente fuorviato a creder di contare, benché, in effetti, il suo impatto e la sua forza, cioè il suo potere sovrano, siano pressoché inesistenti. Ma in che cosa consiste la sagacia democratica? Di base consiste nella spersonalizzazione del potere, il quale è dall'individuo non più facilmente individuabile in capo ad un sovrano, o a una chiara, costante, definita classe di persone, perché si trova in un corpus in continuo cambiamento, il quale è identificabile solo nel suo essere impersonale, cioè come governo o parlamento, vale a dire come organo di facciata; mentre chi conduce i giochi non si vede mai, né mai lo si identifica, tanto perché di questa messa in scena gli attori cambiano di continuo, quanto perché il potere è spesso formalmente esercitato dagli eletti, mentre nella sostanza, come ho detto, le decisioni sono assunte da altri – da coloro che benché siano sconosciuti agli elettori, nondimeno stringono rapporti economici e politici con quelli che sono, ripeto, formalmente insigniti del potere e dell'obbligo di governare. Il cittadino vede uno spettacolo di burattini che continuano a cambiare, Ma mica vede ciò che cambiano i burattinai nel retroscena!

528.	Che cos'è l'ingiustizia? Che cosa può essere definito ingiusto? Per rispondere a tali domande occorre già sapere cosa sia giusto, o che quantomeno si consideri l'esistenza o calcolabilità della giustizia, così come dell'ingiustizia. Nessuno può avventurarsi a ricercare qualcosa all'esistenza della quale non crede. Dunque, se di una cosa si deve giudicare l'ingiustizia, la premessa è che si muovano i passi dall'esistenza della giustizia. Detto in parole diverse, bisogna supporre che esista una bilancia che fa pendere i piatti da una parte o dall'altra: perché se rimangono al centro, ovverosia in equilibrio, non si manifesta la condizione per operare un giudizio sulla pesa. 
Ora, ammesso e non concesso che ogni cosa rechi al proprio interno un’invisibile bilancia che della stessa comunica la giustizia o l’ingiustizia, la questione che sollevo è questa: Che cosa fa muovere la bilancia? Perché certe cose ci appaiono giuste, mentre altre ci sembrano ingiuste? Da che cosa dipende il fatto che la bilancia pende da una parte e non dall'altra? Per decidere la giustezza di qualcosa, in genere ci si rifà a criteri scelti. L'esempio tipico è la legge, la quale funge da bilancia per determinare chi, tra due litiganti, ha subito un'ingiustizia. Ma pur essendo un criterio di giustizia, la legge non può stabilire ciò che è giusto in assoluto, se non altro perché è fatta da uomini, i quali legiferano secondo ciò che appare giusto ai loro occhi, cioè relativamente al loro punto di vista. Dunque che cos’è che è giusto? Forse serve ricordare che, benché si dichiari in prevalenza laico, l'occidente è nel complesso ancora incredibilmente influenzato dal cristianesimo, tanto che non riesce a concepire la giustizia se non in conformità alla dottrina e all'ideologia cristiana. La radicata abitudine a considerare le cose da questa sola prospettiva, l’essere stati a lungo immersi nella giustizia di quella sola religione, ci hanno non solamente reso incapaci di giudicare secondo canoni diversi, ma avversando tutti gli altri, ci impediscono di considerar che l’ingiustizia sieda proprio in casa nostra: nei nostri criteri di giustizia. Da cui la necessità di chiarificare, scomporre e riformulare i concetti di giustizia e di ingiustizia: perché non tutto ciò che è reputato giusto deve essere riguardato come tale, né deve per forza onninamente essere accettato.
Voglio recare un piccolo esempio, basato su di una esperienza personale. Tempo fa mi avventurai in un quartiere malfamato, dove mi rubarono il portafoglio – proprio sotto i miei occhi. Mentre guardavo il ladro scappare a gambe levate, non provai la benché minima sensazione di ingiustizia, né mi sentii spogliato o privato di alcunché. L'unica cosa che provai, fa una sorta di commiserazione per quell'uomo. In me non nacque alcuna voglia di vendetta. Cionondimeno, dal punto di vista generale, io avevo subito un’ingiustizia, per la quale – così mi fu detto – il ladro avrebbe dovuto pagare, e io avrei dovuto essere ricompensato. Lì per lì questa mi parve un'assurdità, perché benché sapessi di poter accedere alla macchina della Giustizia per chiedere una ricompensa, questa a me parve, lo dico, un'ingiustizia. Da cui la domanda che mi sono posto: il concetto di giustizia è universalmente o è piuttosto personale e relativo? A me pare di dover propendere per questa seconda ipotesi: evidentemente perché l'ingiustizia dipendendo dal modo in cui si reagisce alle cose, ed essendo tale modo dipendente da ciò che si è, ciò che è giudicato giusto da uno non può che essere giudicato ingiusto da qualcun altro. Perciò nulla è assolutamente giusto o ingiusto, l'ingiustizia o la giustizia di una cosa essendo piuttosto dipendente da colui che subisce gli effetti della cosa giudicata, nonché dal modo in cui reagisce a questa.

529.	Si può immaginare che, a livello razionale, il concetto di giustizia nasconda il più materiale concetto di utile, cui si riconnette il piacere del guadagnare, dell’accrescere, dell’impossessarsi… Generalmente parlando, è percepito come giusto tutto quello che arricchisce e che contribuisce al proprio patrimonio umano. Ciò che stimola i sensi… Al contrario, la sottrazione, lo svilimento, o più generalmente l’impoverimento personale, sono male sopportati, tollerati e ben che meno son voluti, e per conseguenza queste cose, assieme cogli effetti che ne nascono, le si aduna sotto il concetto di ingiustizia. La giustizia è percepita alla stregua di una sensazione di crescita. O forse è il contrario? Forse è la crescita ad esser percepita come “giusta”, forse è alla crescita che è stato attribuito il concetto di giustizia. 

530.	La puntuale, immancabile, ossessiva osservazione della legge, in ogni suo aspetto e rispetto, è segno di una malattia sociale, di una patologica incapacità che gli individui hanno di vivere pacificamente insieme, in maniera tollerante, o come si dice, civile, col buon senso. Dico di più. Chi si compiace di essere un attento osservatore del precetto normativo, spesso adduce di dover osservare la legge a mo’ di pretesto per non fare ciò che, senza la legge, dovrebbe ma non avrebbe il coraggio di fare.

531.	La società, e con essa anche l'aumento della civilizzazione, pone l'uomo in una situazione di progressiva sicurezza, per il fatto che lo sottrae ai pericoli che dovrebbe affrontare ove si trovasse in maggior selvatichezza. Ma benché tale maggiore sicurezza affranchi da quelle ansie, paure, tormenti, preoccupazioni che son proprie dello stato primitivo, in quest'ultimo si trova pure la premessa di una soddisfazione che nasce in conseguenza del vincere le sopra descritte situazioni. Perciò nel complesso l'effetto che la società produce è tanto positivo quanto negativo, ovvero positivo per molti versi e negativo per moltissimi altri, perché come ogni creatura, così l'uomo non ha modo di godere di una cosa senza soffrir di un’altra cosa. Non può, per esempio, mettersi al sicuro senza rassegnare un poco di libertà, non può arricchirsi materialmente senza impoverirsi spiritualmente, non può prendere senza dare, proprio come non può per converso dare senza ricever nulla. Con ciò resta spiegata una specie di fenomeno, che la società e la sicurezza che essa assicura, all’uomo fanno certamente comodo, gli alleggeriscono la vita, rendendogli per così dire tutto meno doloroso; ma a questa maggior comodità è per forza di natura complementare un impoverimento dell'essere umano, uno svuotamento che con quei problemi, quelle ansie, paure, dolori e ostacoli, altrimenti non avrebbe. Perché è anche nel superamento dei problemi che la gioia mostra il proprio volto.

532.	Il crescente aumento della popolazione mondiale, oltre ad allarmare per la scarsità di cibo e acqua che comporta, pone seri problemi anche da un punto di vista psicologico, o, se posso così dire, di tollerabilità. La questione da risolvere è se, ammesso che questo pianeta possa ospitare altri miliardi di persone (cosa lontana da qualsiasi previsione, anche la più ottimistica), la questione da capire e se ciascuno ha la forza psicologica di sopportare l'impatto che tutte le altre persone avranno su di lui. L'uomo ha bisogno di solitudine, silenzio, pace, equilibrio mentale e spirituale, che un sovraffollamento eccessivo impedirebbe. Certo, magari non rischiamo di impazzire, ma magari siamo già tutti così pazzi, che ci crediamo normali.

533.	L'immaginazione è in taluni così forte, da persuaderli a fare o resistere dal fare ciò che a tantissimi altri pare rispettivamente impossibile o possibilissimo.

534.	Che la società non sia che un teatro dalle belle maschere, lo si vede soprattutto quando si considera che gli uomini sono impegnatissimi a simulare interesse per gli altri, benché non ne abbiano, in verità, che per se stessi. Cosa che emerge inconfondibilmente già da questo, che mentre tutti parlano, non si trova nessuno, o quasi nessuno, che presti orecchio senza replicare. Nessuno sport è oggi più difficile e di fatto meno praticato che il tacere. Senza contare che in società ciascuno non parla se non del proprio romanzo, di quelli che sono i suoi problemi, le sue preoccupazioni, le sue disavventure, le sue avventure, e gioie e dolori, e questo e quello – tutto a patto che sia roba sua, cioè che lo riguardi in quanto sua. E così, con questa filosofia, il ciarlare degli uni immancabilmente diventa lo strazio degli altri, perché dietro le parole non c’è la genuina intenzione di esprimersi, ma la spocchiosa voglia di ciarlare per coprire ciò che non si vuole far vedere. Da cosa dipende tutto ciò? Io lo faccio dipendere da una sorta di istinto di conservazione, che impone di celare ciò che si è davvero. Il teatro, la messa in scena, il pettegolezzo, il tacere ciò che va detto, sono tutti mezzi atti a conservarsi in un contesto in cui, senza di essi, si rischierebbe di rimanere spacciati. Certo è utile. Ma quant’è bello vivere così!... 

535.	Quando uno sconosciuto afferma di volerti aiutare, quello è il momento giusto per incominciare a preoccuparsi, e spesso anche il momento migliore per alzare i tacchi.

536.	Siamo tutti troppo fissati sul fatto che sarà il prossimo avvenire materiale a soddisfare i nostri bisogni immateriali: le nostre vite ruotano attorno all'idea per cui è dalla soddisfazione dei nostri appetiti che giungerà una soddisfazione spirituale. E tale inclinazione a indulgere al di fuori per accontentare i sensi è tanto più curiosa quanto più l'esperienza dimostra essere vero il suo contrario, cioè che la continua ricerca dell'abbondanza, dell'eccesso, del superfluo materiale, sono cose controproducenti, perciò che non soddisfano mai nessuno veramente, bensì solo palliativamente.

537.	Per quanto ho osservato, non ho in verità trovato che qualche sparuta eccezione a questa regola: che la saggenza è proporzionale alla capacità che si ha di tacere in presenza d’altri. Ma forse quest’idea rende meglio quand’è espressa al contrario: il grado d'idiozia cresce in proporzione alla frequenza colla quale si parla, specie quando si soverchia l'altrui voce colla propria. Si è tanto più piccoli quanto più si vuole apparire grandi.

538.	La prima condizione per vivere beatamente in società, è di non curarsi eccessivamente e di non stare costantemente attenti al male che gli altri posson fare.

539.	Tutti gli uomini hanno questo in comune, che non amano, anzi odiano profondissimamente di essere rifiutati. Se vuoi farti odiare da qualcuno, rifiutalo.

540.	Il concetto di “natura” ha valore nella misura in cui lo rapportiamo a noi stessi, e più precisamente a condizione che lo concepiamo in contrapposizione a ciò che abbiamo fatto, costruito, alterato colle nostre stesse mani. Naturale è per noi solamente quella cosa che non è ancora passata per il “processo umano”, che non è ancora stata corrotta dall'opera dell'uomo. Al di là di questo, quel concetto è privo di significato. Del resto, quale mai può essere la differenza, il discrimine tra ciò che è naturale e ciò che è non-naturale o artificiale, se non l'esser la tal cosa rispettivamente rimasta o non rimasta estranea all'azione devastatrice dell'uomo? Devastatrice, dico, non solamente perché l’uomo muta ciò che è perenne al fine di adattarlo ai propri fini, ma perché l’uomo non migliora ma peggiora ciò che è naturale. Non c'è cosa che sappia migliorare senza peggiorarne un'altra, tanto che non passa giorno senza che qualcuno si convinca di aver perfezionato qualche cosa, dovendo nondimeno assistere all’alterazione, distruzione e peggioramento di qualcos'altro. Dunque, parlando ampiamente, “naturale” che cosa designa se non ciò che maggiormente all'uomo manca, vale a dire l’incontaminato, il selvaggio? Tutte cose che sono tanto più difficili a trovarsi quanto più ci si avvicina a un centro abitato, a una città, specie se di grandi ed importanti dimensioni. Di quelle cose l'uomo ha bisogno! Ma allora perché questo fantomatico avanzamento della specie presuppone sempre più che si distruggano le stesse? Non è un paradosso? Il progresso della nostra specie si regge sulla devastazione di ciò che, biologicamente parlando, è principio della nostra stessa esistenza. Come si spiega? Come si giustifica? Come si risolve?

541.	La società che abbiamo costruito, le regole che per essa abbiamo scritto, operano in una maniera così perversa, che spesso costringono l’uno a mettersi contro l'altro, imponendo a ciascuno di inventare stratagemmi, non già tanto per aiutare, ma principalmente per incantare, sfruttare e frodare il prossimo. I principi economici sui quali si regge il palazzo sociale, sono anch'essi stati forgiati da quello spirito che inclina alla fraudolenza, all'artificio, alla machinatio, al tramare dietro le spalle, all'agire furbescamente. E la ragione dietro la necessità di fregare, è tanto facile intuirla quanto è difficile spiegarla. Se dovessi riassumerla in una parola, direi questo, che ciascuno tiene prima di tutto alla propria pelle, e solo subordinatamente o per così dire indirettamente a quella degli altri. Ciascuno fa prima di tutto il proprio pro e solo poi (e comunque eccezionalmente) quello degli altri. Evidentemente perché ognuno tira l'acqua al suo mulino; ma ciò che qui dico è che per non morire di sete, ciascuno è costretto a improvvisarsi attore e recitare la parte del benefattore in una commedia intitolata: Io non sono qui per me; sono qui per voi! Lasciate che vi aiuti. Ognuno afferma di voler aiutare il prossimo, ma ciò che per necessaria insincerità non dice, è che quella sua animosità, quel suo entusiasmo, quella sua nobile disposizione ad aiutare, in verità non sono che artifici studiati per sfilare i soldi che gli servon per campare. È qui che la finzione, la menzogna, il tranello allacciano sempre nuovi nodi al grande groviglio sociale: nella reticenza, dal non confessare al prossimo quelle che sono le intenzioni effettive, cioè il fatto di volergli in realtà inculare i soldi, e solo collateralmente di volerlo aiutare.
Non c'è offerta d'aiuto che non sia al contempo una richiesta d'aiuto. Chi dice di voler dare, aiutare, offrire, in verità vuole primariamente ricevere, essere aiutato e ottenere offerte. Questo è lo stato della nostra società, questo è il modo in cui la società si evolve. 
Ora però, riconosciuto che ognuno offre per ricevere qualcosa, appurato che ogni offerta tradisce la volontà di arricchirsi impoverendo il prossimo, e constatato che la società cresce in misura proporzionale alle menzogne raccontate, sembra lecito domandarsi se rimanga, in qualche anfratto della stessa, un angolo ove traspaia un’ombra di onestà, qualcosa che abbia il sapor del vero, del genuino, del sincero. Ero in procinto di scrivere a lettere capitali la parola “arte” in guisa di risposta. Ma come posso farlo se anche nella musica (e non parliamo delle altre forme d’arte!), come posso farlo, dico, se persino la musica è continuamente influenzata dalla prospettiva del guadagno? E che razza di arte può essere quella che non mai sarebbe se all'artista la fortuna concedesse di avere ciò che dal vendere la stessa egli si propone di ottenere?… 

542.	Che la società, con le sue regole economiche, benefichi pochi e deprima molti, favorisca i furbi e sfavorisca gli onesti, è tanto manifesto quant’è deprimente. Al punto che ci si spinge a chiedere – o almeno, io mi spingo a chiedere – se in questa logica da dog eat dog non convenga davvero arrendersi all'idea di dover sfruttare e aggiogare gli altri al proprio servizio, facendo crescere speranze, incoraggiando propositi, accendendo gli animi, tutto sempre e solo nella prospettiva di dominare e guadagnare… 

543.	Per natura gli uomini sentono il bisogno di predominare e far valere le loro forze non solamente sugli animali, ma anche sui membri della loro specie. Mentre sugli animali esercitano potere al fine di sfruttarli, sugli uomini quel potere, quella forza la esercitano anche per ragioni diverse da quella sopra vista. La ragione principale, il motore scatenante, è una voglia di predominare e primeggiare.

544.	Ho sempre pensato che il bisogno di apparire sia non di rado anteposto al più importante bisogno di essere, ma non ho mai avuto occasione di soffermarmi sulla natura del primo, né mai l’ho sviscerato per capire se sia in praxi bene prescinderne. Ciò che mi domando è se sia del tutto conveniente non apparire. Questo me lo chiedo perché credo che molte delle accuse di teatralità che si sentono, nascano dal fraintendere la voglia con la necessità di apparire. Si confonde la necessità di farsi vedere con la voglia, il desiderio di farlo. Non tutti si esibiscono al fine di apparire, quanto piuttosto perché se non lo facessero, se non si curassero del modo in cui sono percepiti e riguardati, verrebbe per loro meno ogni fonte di sostentamento e non potrebbero campare o fare ciò che fanno, né essere ciò che sono. Da qui nasce che molti artisti sono controvoglia costretti ad esibirsi. Se potessero vivere, per così dire, lontano dai riflettori, certamente lo farebbero, perché, ripeto, l'apparire non è per loro un fine bensì solo un mezzo per essere. E questi io li ammiro, laddove al contrario compatisco quelli che dell'apparenza fanno una ragione di vita. Ma dopo tutto sappiamo che la società opera secondo un principio di impostura, gli uomini dovendo sin dall'antichità e sin dalla più piccola tribù fingere tra loro, giacché gli sarebbe impossibile collaborare, progredire, vivere assieme: se ognuno dichiarasse le sue vere intenzioni, urterebbe e offenderebbe tutti gli altri, e nessuno collaborerebbe con nessuno.

545.	Cogliamo immediatamente il fraintendimento sociale, se dalla distanza osserviamo quello che facciamo. La società è un enorme equivoco, un agente impercettibilmente impegnato a risolvere problemi che esso stesso crea. Ma a che scopo? Il segno di ogni soluzione non sta nella complicazione ma nella semplificazione delle cose, ossia nel togliere, non nell’aggiungere. Dunque perché le complichiamo? L’ingenuità ci fa scambiare i problemi per soluzioni. Che cosa sono queste nostre macchine? Erano mezzi, ora sono padroni. Che cos’è questa tecnologia? Bella, affascinante, divertente, sì ma… è una soluzione? O si tratta piuttosto di un problema? I nodi sui quali è impegnata non sono mai stati definiti “problemi” prima che essa stessa iniziasse a scioglierli. È un mezzo o un fine? Che cosa fa? Semplifica o complica? Aggiunge o toglie? Libera o schiavizza? Ciascuno risponda come crede. Anzi, ciascuno risponda secondo quel che sente, secondo quel che prova.

546.	Se si considera a fondo l’ipocrita faccenda dell’operare per altrui, si ricava che riguarda il come operare a proprio favore favorendo (di riflesso) gli altri. Dalla società ognuno è obbligato a dichiarare una cosa e farne un'altra, a dire bianco e fare nero, a dire ti voglio aiutare per sfilarti i soldi. E quelli meno inclini a confessarsi, quelli che, mascherando i propri intenti, sanno indurre a credere di agire senza interessi per se stessi, quelli maggiormente godono in società, giacché come loro così questa pure è falsa, e di essa falsi sono tutti i presupposti, in essa così sono tutti i suoi rapporti. Non dico certo tutti i rapporti, ma la maggior parte di essi sicuramente sì, massimamente quelli economici, commerciali, finanziari. Tutto il loro corpo è falso da capo a piedi.

547.	La società, con le sue regole, la sua etica, i suoi valori, la sua morale, le sue discipline, il suo buon costume, le sue virtù, la sua correttezza intellettuale, e tutta quell’infinita serie di profondissime menzogne che sono giornalmente perpetuate dai sapienti, non ha mai effettivamente eliminato la barbarie negli uomini, avendola unicamente resa diversa, avendola alterata rispetto a ciò che era nel principio. La civilizzazione ha cambiato la natura dell’ingiustizia, ma non l'ha estirpata, l'ha convertita ma non l’ha debellata: dagli uomini non puoi cancellare la natura umana. Nulla è genuinamente buono in società, se non la superficiale impressione che della bontà si mette in scena. Tutti i rapporti sono costruiti col cemento della menzogna. Per questo le nature più nobili, quelle che hanno a cuore la correttezza, la sincerità, e che più in generale non amano le maschere, insomma quelle più vere, quelle le cui azioni corrispondono alle intenzioni, sono nei loro scopi impedite dai sotterfugi e giri di parole applicati a loro danno. 

548.	Fiuto per gli affari, capacità di fare soldi e di macinare denaro. Queste doti son tenute in grandissima stima persino da quelli che gli affari non solo non li fanno, ma li subiscono! È riuscito a incularmi X! È un genio! Come scusa?... Si riconosce un gran merito a quelli che fanno un mucchio di denaro, specie da parte di quelli il cui denaro è di tasca sfilato più agilmente. Si desidera essere come quelli che fanno i soldi, ma non per quel che creano, cioè per il contributo che offrono, bensì solamente per il fatto che son bravi a fare il grano. Perciò spuntano come funghi società che promuovono l’opportunità di risolvere problemi inesistenti: d’altra parte, a chi interessa quello che producono, perché producono, o quale problema cercano di risolvere? L’interesse si dirige sempre al fatto che faranno i soldi. Come ci riusciranno, secondo quali criteri, non è in certi ambienti nemmeno più lecito domandarselo. La stima la si offre al moltiplicatore di soldi, non al produttore di cose, al trasformatore, al creatore. 
Ora i soldi sono importantissimi: senza non si vive. Ma essi non sono né un fine, né una reliquia da ammirare, e forse manco un obiettivo cui puntare. Essi sono un mezzo. Riconoscere un merito e portare rispetto a chi con scaltrezza riesce a fare soldi: che emerita cazzata!… Cosa me ne frega se sei bravo a fare i soldi? A me interessa capire quale contributo offri al mondo!

549.	I nostri politici si fanno in quattro per risolvere i problemi degli uomini – senza saper nulla dell’uomo, senza conoscere di che cosa questo abbia bisogno, senza saper nulla di psicologia, di filosofia, di biologia, di fisiologia… La volontà di far del bene a chi non si conosce: quali e quanti danni non ha fatto questa presunzione! Pensare di poter far politica senza conoscere l'uomo è tanto intelligente quanto pensare di curare un paziente con le preghiere.

550.	Noi tutti abbiamo la tendenza a difendere la necessità di condannare tutto quello che noi stessi non sapremmo perdonare.

551.	I governi non dovrebbero solamente preoccuparsi di curare gli indici economici, ma altresì di assicurare le condizioni affinché gli uomini sentano sempre, e sempre maggiormente, il valore, la ricchezza, la pienezza, in una parola, la gioia del vivere. Gli interminabili dibattiti politici, le importanti questioni diplomatiche, i giochi di potere: a che servono ’ste cose se poi non si traducono in una vita rigogliosa?

552.	È incredibile, ma tutti naturalmente conoscano e allo stesso tempo violano le regole del buon senso.

553.	Per lontananza dai problemi, dalle forzature, delle scomodità, dai traumi, dagli infiniti svantaggi che la natura procura, l'uomo ha smesso non solo di vedersi ma persino di sentirsi animale, e di guardare a ciò che è naturale come una sorta di prolungamento di se stesso, oramai non vedendo la natura se non alla stregua di un che di estraneo, lontano, non facente parte di ciò che è lui. Il fatto stesso che parli e che discuta della natura prova quel che dico, perché come un uccello non considera il cielo in cui naturalmente nuota finché non lo chiudi in gabbia, così l'uomo non ha parlato della natura fino a che non l'ha violata e da essa si è distrattamente allontanato. 

554.	Tutto quel pianificare e tutto quel pensare col proposito di guadagnare: a che cosa serve lavorare sul futuro in questo modo, se non ad ingannarsi nel presente? Piuttosto impariamo a vivere la giornata, passo dopo passo, parola dopo parola, atto dopo atto, respiro dopo respiro. Domani sarà in men che non si dica ieri: cosa potremo raccontarci d’esser stati, e cosa potremo ricordarci d’aver fatto, o detto?

555.	La più ingenua forma di governo che si possa concepire è senza dubbio la democrazia, il che è particolarmente vero in quei casi in cui il potere è esercitato da attori che, operando dietro le quinte e lontano dai riflettori, non corrispondono a quelli che sono stati eletti. Bella è l'idea democratica, ma difficilmente attuabile: dietro il tenue involucro di regole democratiche, il potere è di fatto esercitato da oligarchie che di nascosto muovono le pedine sulla scacchiera del mondo. Una società democratica, al proprio interno reca forze operanti, per così dire, dietro il sipario, forze che gli elettori non conoscono, ma di cui subiscono gli effetti. E così ogni società ritorna sempre da più o meno lunghi orizzonti democratici a primitive forme di governo. Le quali sono tanto più pericolose, quanto più rimangono al popolo celate. Il quale non può né rivoltarsi né ribellarsi né tantomeno insorgere contro il padrone, giacché questi, siccome è nascosto, nessuno sa chi sia. Al contrario avviene nella monarchia, dove il re è sempre chiaramente riconoscibile oltre che responsabile, non solo simbolicamente ma anche materialmente, di quel che accade nel suo regno. Certo è che dietro le sue spalle si svolgono giochi di potere che, per dire così, sfuggono al suo controllo. Però di essi egli è sempre individuabile come responsabile. Il che non avviene nella democrazia, dove al potere di diritto si contrappone un potere di fatto. A un potere limitato, con le mani legate, si contrappone un potere molto più bruto e influente. Le conseguenze si lasciano immaginare.

556.	La società tende a favorire la velocità, la destrezza e la sveltezza, nell’ottica di raggiungere rapidamente i fini che ci proponiamo di ottenere. Ora però, ammesso che la società corre sempre più velocemente, e che l'uomo è dalla stessa dipendente, cosa dobbiamo dire di quella vecchia promessa per cui il progresso tecnologico e meccanico libererà l'uomo dalle sue fatiche, concedendogli di goder del tempo che adesso, per assenza di mezzi, non dispone? Dobbiamo ancora crederci? O abbiamo bisogno di crederci? Dobbiamo ancora illuderci che il solo progresso sia di per sé capace di garantirci una vita migliore a quella che in sua assenza non avremmo? Guardiamoci attorno: le prove di segno opposto sono ovunque. Quanto tempo libero abbiamo guadagnato grazie alla rivoluzione industriale? Quanto ne stiamo guadagnando in questa rivoluzione tecnologica? Certo non molto, anzi pochissimo; anzi praticamente nullo è il tempo di cui disponiamo ora rispetto a quello di cui potevamo usufruire prima. E forse una ragione, tra le mille che si posson dare, è che qualunque cosa l'uomo crei, qualunque aggeggio, strumento, mezzo o veicolo di cambiamento che abbia in scopo di alleggerire l'umanità dalle sue fatiche, porta con sé problemi e opportunità che obbligano a tenersi incessantemente impegnati. Si prenda un'idea a caso, un'invenzione, un colpo di genio che l'uomo ha concepito da Adamo a qui, e si controlli se non l'ha impegnato e incatenato anziché sollevarlo e liberalo. Anche il fuoco, che è la più elementare delle cose che l'uomo ha usato per migliorare il proprio stato, anche il fuoco, dico, venne presumibilmente accolto come un passo avanti (e ci mancherebbe altro!…); ma quel passo ha nondimeno portato dietro di sé il problema di tenerlo acceso. Problema che prima non c’era. – L’uomo è condannato a risolvere i problemi generati dalle sue stesse soluzioni. Si affanna tutto il giorno sia perché ha bisogno di stare colle mani e colla testa occupate, sia perché seguita a tirar fuori soluzioni, che creano prospettive, possibilità, desideri, aspettative, obiettivi e sogni, cui o non può o non vuole rinunciare. Tenere acceso il fuoco nell’inverno della vita costa fatica, ma chi si azzarderebbe a farlo spegnere?
Ora, muovendo verso una prospettiva più ampia e concreta, proviamo a rispondere a una domanda. È possibile che l'uomo giunga a lavorare meno di quant’ora faccia? È verosimile che gli sforzi finora compiuti, nel campo tecnologico per esempio, concretizzino la promessa fatta di far vivere all’uomo una vita da nababbo? È legittimo aspettarsi che in futuro si lavorerà di meno rispetto a quanto si lavora oggi? Per rispondere a queste domande a me pare propedeutico risolvere un'altra questione: A che cosa serve lavorare così tanto? Chi è che trae vantaggio da tutto questo lavoro che si fa oggigiorno? (Per inciso, quando dico “lavorare”, non intendo riferirmi a quello che ciascuno fa per proprio conto, ma agli sforzi che ciascuno compie per garantirsi un reddito che lo faccia vivere decentemente). Ebbene, a che cosa diavolo serve lavorare otto ore al giorno? Perché si lavora otto ore e non sette? E perché non sei, o cinque? Ogni anno si sfornano hardware e software capaci di svolgere il lavoro di un’infinità di uomini, macchine che, operando giorno e notte, sanno produrre e procurare tanto quanto produrrebbero e procurerebbero dieci, venti, cento, e forse anche mille uomini messi assieme. Cionondimeno, sudiamo più oggi che cinquant’anni fa. Come si spiega questo paradosso? Com'è possibile? Cosa è successo? É successo che non siamo intervenuti, non abbiamo tenuto conto del progresso tecnologico, ci siamo passati davanti con noncuranza, come se fosse una cosa innanzi alla quale non fosse necessario fare nulla, una pianta che, se lasciata a se stessa, avrebbe naturalmente prodotto frutti succulenti. Ma ciò che è stato fatto, e che si continua a fare, è un errore madornale. Se non altro perché avremmo dovuto riformulare il lavoro in termini progressivi, diminuendone il carico in ragione dei progressi tecnologici, anziché continuare a lavorare lo stesso quantum di ore nonostante il progresso tecnologico. Se nell'anno X per produrre Y si lavora Z ore, quando lo sviluppo tecnologico permette di produrre Y+1 lavorando sempre Z ore, i governi, in luogo di mantenere lo stesso regime lavorativo, dovrebbero immediatamente consentire di lavorare Z-1 ore, cioè quel tanto che basta per produrre Y, e non quanto serve a generare Y+1, giacché questo “+1” altro non è che “il superfluo”. Cosa che si intuisce non appena di getta un occhio alla società in cui viviamo, dove il 90% delle cose che abbiamo, se pur non è vero che non serve a niente, è pur vero che serve a cose che non servono a niente. In pratica, quantitativamente parlando, le ore di lavoro non dovrebbero adeguarsi al progresso ma diminuire in ragione del carico di lavoro che l’avanzamento tecnologico riesce a togliere, e non rimanere inalterato o addirittura aumentare in corrispondenza di quest’ultimo: perché altrimenti ogni passo che si è fatto oggi a che cosa sarà servito domani? La tecnologia è utile nella misura in cui solleva l’uomo delle fatiche che per natura è costretto a compiere. Ma quest’uomo, che è stato così tanto intelligente da sfruttare la tecnologia, pare oggi pure abbastanza stupido da farsi sfruttare.
Cicerone diceva che uno non è veramente libero se non gode di qualche frazione di tempo in cui non ha nulla da fare. Duemila anni dopo, nonostante il megagalattico avanzamento che abbiamo fatto, e in barba alle infinite tecnologie che abbiamo inventato, ancora non possiamo vantarci di aver capito la lezione. Che intelligenti…
Se non ancoreremo il quantum di ore lavorative allo sviluppo tecnologico, sì che all'aumentare di questo diminuisce quello, e dunque le ore che siamo tenuti a lavorare, non solo non staremo meglio ma staremo persino peggio di quanto non stiamo oggi, giacché anziché curarci di noi stessi, dovremo tenere il passo colla tecnologia e col progresso tecnologico.

557.	La prerogativa dei grandi houdini del business consiste nel creare l'impressione che gli interessi di coloro ai quali si rivolgono coincidano perfettamente con i loro. 

558.	Quelli che affermano di avere sempre da fare e di non aver mai tempo da perdere, sono in assoluto quelli che fanno meno e che perdono più tempo di tutti. Questo lo sapevo in teoria. Ora lo so, e lo dico, per consolidata esperienza.

559.	Ancora qualche parola sull'avanzamento tecnologico. Ricollegandomi a quello che ho detto sull'opportunità di lavorare meno, e sull'inutilità di un progresso che non garantisca maggior riposo e maggiore libertà, aggiungo che intanto ha senso avanzare con la tecnologia in quanto tale avanzamento si dispieghi verso un fine umano, cioè dell'uomo, e più precisamente verso un miglioramento della vita umana ampiamente intesa, affinché questa sia più bella, piena, vibrante, cara e capace di farsi valere e amare. Se non opera per l'uomo, se a questo toglie anziché dare tempo e spazio, se lo imprigiona in luogo di liberarlo, allora la tecnologia non solo è inutile ma è opprimente, dunque condannabile. Perché il bene supremo essendo sempre umano, non può mantenersi ciò che contraddice tale bene. Ora il problema è se la vita sia migliorata o peggiorata da quando la tecnologia ha fatto il suo ingresso in scena. Se si guardano e numeri e statistiche, i criteri di riferimento del generale miglioramento o peggioramento della vita, si può ardire a dire che nel complesso le cose sono nel segno di un miglioramento. Ma se si dimenticano questi criteri arbitrari, e si guarda alla propria vita, alla propria condizione esistenziale, si può davvero pensare di affermare qualcosa del tipo: – la tecnologica ha contribuito a rendermi più felice – ? La questione che pongo è se tolto l'eccitamento del progresso, tolta la prospettiva di vivere in un futuro automatizzato e regolato computericamente (che bello!...), tolta la dubbia convinzione che la tecnologia offrirà grandi e nuove opportunità di lavoro, levato insomma il generale entusiasmo e i brividi di sorta, si può pensare che la tecnologia renda la vita migliore? Onestamente non solo so. Ma so che ogni invenzione porta seco obblighi, che ogni obbligo porta seco responsabilità, che ogni responsabilità porta seco limiti, e che ogni limite impoverisce, frena, rimpicciolisce ed esaurisce.

560.	L'uomo è così incline a seguire gli altri, e a comportarsi come crede gli altri vogliano che si comporti, che conforma il suo comportamento alla volontà altrui. Motivo? Egli è afflitto dall’insopprimibile bisogno di sentire confermata la correttezza del suo agire, cosa che gli riesce sempre facendo quel che fanno gli altri. La filosofia in fondo a questa inclinazione è press’a poco questa: se sbagliano tutti, non può sbagliare nessuno, quindi neanche io.

561.	“Vero” diciamo esser solamente ciò di cui siamo persuasi che sia vero. Ora la persuasione o convinzione non essendo che illusione, la nuda e cruda verità non ci appare se non quando, crollando la speranza, ci si mostrano le cose come stanno. E se c'è un popolo che ignora questo fatto, e che al contrario adora illudersi, quello è l'americano. La cui cultura si basa fondamentalmente sull'incitamento a fare sempre di più, a diventare sempre più grandi, più potenti, più importanti, più famosi; tant'è che l'ardire, l'ardore, la forza, le virtù, l'energia che si impiegano, in quel paese sono prevalentemente dirette a suscitare la speranza d’altri al fine di garantirsene una propria. Che cos’è il vero, l’autenticità in quei luoghi? Non c'è cosa che non sembri falsa, o che non si trascini dietro un'aura di finzione, artificiosità, ingannevolezza. Penso a Las Vegas, alle grandi macchine, a New York: tutto sembra fatto, non con amore, ma collo scopo d’esaltare ed eccitare affinché si venda, venda, venda… Perfino la religione cattolica in America è più falsa. E perciò più radicata e influente che in Europa.

562.	Degradare l'uomo a una definizione. Ah, che seducente malattia! L'uomo ridotto a una funzione, a un lavoro, a una mansione, partendo dal presupposto che sia necessario contribuire al progresso sociale perché ci si possa considerare uomini. Che assurdità! La tendenza a specializzarsi in un solo campo, l'incoraggiamento a falcidiare l’ignoto in nome della sicurezza lavorativa; l’essere e il voler essere un che di definito piuttosto che di fluido, in continuo e perenne mutamento – diagnosi di un organismo che vive entro funzioni definite, funzioni che non sono per l’uomo ma per la società. È questo rimpicciolimento che rende ostile la civilizzazione. In una dinamica rotta fino a questo punto, all'uomo, che è fondamento della società, non resta che contribuire allo sviluppo di quest’ultima. Ma questo è un capovolgimento di ruoli, giacché ognuno potrebbe giustamente pensare che la società è utile nella misura in cui lo serve, o che dovrebbe servirlo più di quanto lui non serve la società. Perché se non gli offre più di quel che non avrebbe fuor di essa, ma gli concede solamente di vivere nei limiti di strette forme lavorative, professionali, di carriera, ecc., la società si pone come inequivocabile antagonista alla natura umana – soffocando, asfissiando e reprimendo questa. Una società che si disinteressa di ciò che è l'uomo singolo, intendo l’individuo, e che a questo non guarda se non come una funzione, non è una società: è una galera. 

563.	Tra le storture di questa società, c'è anche questa, che siccome tutto è basato sugli scambi economici, accade che perché uno possa dire qualcosa di interessante al pubblico, deve prima vendersi in qualsiasi altro modo, altrimenti non trova orecchie che lo ascoltano. Deve cioè prima di tutto creare l'impressione della propria importanza, se vuole essere importante.

564.	È la società che è informata all'uomo, o è piuttosto l'uomo che è per essa? Qual è il mezzo? e quale il fine? Quanto a’ compiti e mansioni, il singolo è a servizio della cosa sociale, e di ciò mai par che avvenga lo contrario. E questo è vero non per altro se non perché gli uomini contribuiscono alla società in misura superiore a quanto questa fa per essi. Anzi, questa si sviluppa inversamente a quelli, sì che si arricchisce in ragione del loro impoverimento.
Pur agendo a suo esclusivo vantaggio, e operando verso un interesse personale, in ogni caso il singolo porta un contributo sociale, facendo crescere, aumentare di valore, forza, volume, prestigio e perfezione la società stessa. Questo, che è quello che fondamentalmente diceva Adam Smith, benché possa esser visto favorevolmente, non porta automaticamente seco all'uomo di star meglio, al crescere della società potendo corrispondere, non già una crescita, ma un rimpicciolimento e dunque svilimento della natura umana. E come di questa così della vita dell’uomo. Effetto che mi sembra di poter ricondurre a questa causa, che qualsiasi cosa l'uomo inventi, è presto o tardi destinata a schiavizzarlo: dalla stessa egli diventa dipendente.

565.	La ragione per cui molte soluzioni innovative richiedono una vita perché siano generalmente accettate, è che la paura di cambiare è spesso più potente del prezzo che si paga continuando a fare ciò che è sempre stato fatto. In genere le persone attendono che venga loro diagnosticato un enfisema polmonare per decidere che, forse, è necessario smettere di fumare… 

566.	Fare dell'individuo un mezzo per la massa: questo è contro ogni possibile miglioramento della vita. Autoattribuirsi il diritto di scegliere chi debba essere sacrificato perché sia consentito il proseguimento della specie, per esempio, è un'idea che ricava la sua legittimazione dal creder più degna e più importante la massa dell’uomo singolo; un’idea che affonda le radici in un terreno di mero calcolo, di aritmetica, di più o meno... Un’assurdità! L’indispensabile presupposto per riconoscere valore a quell’idea, è che chi sacrifica sia al contempo chi viene sacrificato; che le due entità si identifichino e si riuniscano nella medesima persona, come nella figura di Cristo. Ogni altra ragione che si reca, è un’arbitraria confessione di onnipotenza. Anzi, di impotenza.

567.	Si deve sapere che nessuno può tenere né pensare ad altri senza tenere né pensare a se stesso, né può far gli altrui interessi senza fare i propri; ma di questo il giovane privo di esperienza, non sa praticamente nulla; e se lo sa, ciò è più per teoria, che per esperienza. I più giovani sono convinti di poter trionfare rimanendo giusti e buoni. Tutte illusioni che la vita spegne non appena entrano nel mondo. Ma questa non è mediocrità, bensì mancanza di esperienza, quella che serve a mettersi in testa che bisogna adeguarsi alle leggi della natura, e della vita in generale. Solo chi nonostante l’esperienza non lo intende può dirsi sciocco, non chi lo ignora prima di provarlo. 

568.	È poco noto, ma il potere nasconde il potere. Che vuol dire? Vuol dire che i più potenti regnano nell’ombra di quelli che sembrano ma non sono potenti, cioè gli spaventapasseri della politica e dell'economia, i quali spesso sono solo mezzi per distrarre l'attenzione da quelli che, per la potenza che hanno, meriterebbero di averne. Questi sono i veri burattinai. I quali rimangono spesso sconosciuti ai libri di storia, né lasciano che di essi si conosca manco il nome. Il vero potere è segreto, e segretamente esercitato. 
Il potere suole essere tanto più appariscente quant’esso più giovane e voglioso di sbocciare, perché per detenerlo, l’uomo deve mostrare di esser forte, deve farsi temere e rispettare, insomma dev’essere dichiaratamente machiavellico. Per converso, quando è capace di operare seriamente, dico senza legittimazione o cautele di sorta, quando è libero non solo nei limiti delle convenienze, leggi, regolamenti o in rapporto ad altre fonti, ma sovrano e dunque non relativo; in questo caso, siccome può effettivamente, se ne frega di mostrare di potere teoricamente. Chi è forte non ha interesse né bisogno di mostrare la sua forza. Anzi, come dico, è di fatto interessato a mantenersi in segreto, a celare la sua identità e ad essere indecifrabile, irriconoscibile, nella consapevolezza che il riconoscimento del potere porta con sé sempre un grado di vulnerabilità per la sua fonte. Se tu non conosci cos’è che muove le cose, se non conosci la causa, la potenza che ci sta dietro, non puoi fermare l'effetto.

569.	Un uomo indotto a fare ciò che in fondo sente di dover non fare, è un uomo che in destino ha di pentirsi di aver fatto quella cosa, e di non aver per conseguenza fatto altro.

570.	Ogni generazione dovrebbe avere il coraggio di sfidare quella precedente: tutte le verità che ha scoperto questa, potrebbero non essere altro che abbagli.

571.	Molti dei problemi che abbiamo, nascono dal fatto che gli stupidi hanno un grandissimo concetto di se stessi – e tanto più grande quanto è maggiormente sono stupidi – mentre gli uomini intelligenti soffrono di una certa mancanza di stima. E perciò mentre i primi parlano, i secondi tacciono. A questo punto mi viene in mente una domanda. Perché non si insegna a far valere il proprio pensiero in quanto tale, cioè proprio in quanto è proprio, ossia che intanto vale in quanto è prodotto dalla propria mente, e non in quanto attinge a ciò che ha detto qualcun altro? Ogni generazione dovrebbe sentire l'impulso ad anteporre il proprio pensiero a quello dei grandi pensatori (o intellettuali da strapazzo), e non solamente quand’esso collima, ma massimamente quando lo contrasta. Peccato che la scuola insegni a far l'opposto… 

572.	Ritornare e con forza rimanere avvinghiati alla radice: questo è il taciuto quanto in effetti difficile compito che ci manca di eseguire.

573.	In molti hanno un problema: non hanno problemi.

574.	La consuetudine, l'abitudine, la continua e perseverante e precisa osservanza delle regole e delle disposizioni, son cose generalmente ordinate a sostituire quello che dell’uomo è più particolare con ciò che è più dogmatico…

575.	Il grande ordine delle cose, vuole che quel principio per cui ad ogni eccesso corrisponde una mancanza, valga non solamente per l'uomo singolarmente considerato, ma anche nella vita complessivamente intesa, come organo composto da più parti che sopravvivono in quando si equilibrano a vicenda: se c'è troppo da un parte non può non esserci troppo poco dall’altra. Tutto influenza tutto, e tutto è da tutto influenzato. Sembra uno stupido gioco di parole; ma non potrebbe essere altrimenti. Se non ci fossero mancanze, non ci sarebbero manco eccessi, in quanto che le une sono, non solo funzionali, ma complementari agli altri. Il consorzio umano ha questo di ingenito e naturale, che alcuni sono e rappresentano l'eccesso che viene compensato da altri i quali sono o rappresentano il difetto, cioè la mancanza, insufficienza o carenza di quello che sono o hanno i primi. E come tutto il resto, anche questo avviene sempre proporzionalmente.

576.	Gli effetti delle azioni che compiamo fanno spesso giri immensi, coinvolgono moltissime persone, e in fine cadono lontano dagli autori che li hanno innescati. Molti dei danni che soffriamo sono spesso così poco chiaramente riconducibili all’effettivo responsabile, che questi si ritiene facilmente assolto, e per conseguenza non solo non ha interesse a cambiare, ma rincara anche la dose.

577.	Perché il giovane distrugge ciò che trova nella vita? Io me lo spiego così: quelli che prima di lui sono venuti, con le loro verità intoccabili, il loro dogmi, i loro atroci insegnamenti, i loro biechi pregiudizi… tutto han fatto fuor che bene, e di bene certo niente hanno fatto per il giovane. Il quale è messo a risvegliarsi in un mondo che contraddice a ciò che la natura gli comanda. Ragion per cui di tutta risposta lo distrugge, perché nasca un nuovo mondo, più somigliante a ciò che sente essergli conforme. Questo avviene in quanto che, siccome l’uomo sta modificando il mondo ad una velocità che è senza comparazione superiore a quella che alla natura serve per adeguarvisi, il bambino, facendo ingresso nel mondo, è per così dire sempre un passo indietro. In questo senso la morte non riesce a tenere il passo colla vita.
Ma questo è forse il trionfo dell’umana idiozia: quello di farsi in quattro per concepire e creare lo strumento che diverrà il tuo padrone. Tirarsi su le maniche, inumidirsi le labbra con la lingua, fare un bel respiro e mettersi sotto a costruire qualcosa che, pur credendo avrà in sorte di liberarti, in verità finisce coll’ingabbiarti. Se questo non è il massimo della stupidità, certo è il sommo grado dell’ingenuità. E pensare che il mondo va avanti proprio in questo modo: con uomini che si rinchiudono dentro gabbie gridando libertà.
Altra idiozia: credere che le cose possano andare meglio facendo di più. Equazione dell'idiota: più farai meglio starai, chi dorme non piglia pesci. Mostruosità, stronzate, cagate pazzesche! La nostra società si regge su queste gambe storte; le gambe della paura di rimanere indietro, di non farcela, di arrivare ultimi… Paure ovviamente infondate, senza giustificazione, cagionate dal solo esser nati in una cultura dell'eccesso, dei grandi numeri, della straordinaria abbondanza come criterio di giustezza, e di spaventosità economico-finanziarie. E allora ben vengano giovani che non sanno nulla! Vengono a dimostrare dove stiamo sbagliando, cosa stiamo incrinando, cosa stiamo corrompendo. Ben vengano a distruggere gli stupidi giochi degli adulti!

578.	Questo palcoscenico che è il mondo ha sempre ospitato una contrapposizione insanabile tra quelli che hanno troppo e quelli ai quali è riservato troppo poco. E non c'è verso di cambiare le cose, perché sebbene ci si spenda a predicare l'eguaglianza, non è affatto vero che gli uomini sono tutti uguali. Se così fosse, la torta sarebbe spartita ugualmente, e ciascuno avrebbe tanto quanto gli altri. Cosa che non è, non è mai stata, e per abbondanza di prove possiamo stare certi che non sarà mai. Alcuni avranno sempre un passo più lungo di molti altri. Ma quest’essere avvantaggiati, questo potere di più, porta con sé non solamente vantaggi, ma anche una responsabilità – una grande responsabilità. Perché chi riceve tanto, se non vuole impoverire tanto, deve non solamente accumulare, ma anche distribuire, offrire e spartire ciò che ottiene. Per non esser sfruttatore, deve anzi sforzarsi di dare più di quanto non riceva.

579.	L'impoverimento dell’uomo coincide quasi sempre con il suo impecorimento. Ma per quanto ci si impegni a prevenire la nascita di nuove pecore, non c’è menzogna che gli uomini non siano disposti a creder cosa vera.

580.	A proposito di business. Questo spesso consiste nel mettere in pratica l'arte di far apparir vero ciò che è falso. Il business, anche quando è verosimilmente trasparente, reca sempre un certo grado di falsità, e a volte è tanto più falso quanto maggiormente sembra vero. La questione qui è: dove si trova la falsità? Ossia, cos'è che non mi si sta dicendo? A scavare bene, si scoprono spesso terreni inquinatissimi. Spesso si applaude al circo, ma non si vede quanto soffrono gli animali.

581.	Nessuno nasce per fare l’impiegato. Se lo si diventa, e se in tale forma si rimane senza provare a fare altro, è perché non si è trovato il coraggio, o non si è avuta sufficiente volontà per diventare ciò che si sarebbe potuti essere. E forse tutta quanta la struttura impiegatizia origina proprio dall’insufficiente volontà di libertà, da quella voglia di riscatto, che si trova nell’artista.

582.	L'istinto in genere suggerisce di non spezzare i laccetti che tengono assieme la nostra società, la nostra cultura, le nostre tradizioni e le regole generalmente intese, e di conservarsi nel guscio che si è abituati ad indossare. Ma ciascuno stente che un istinto più profondamente radicato e più difficilmente decifrabile, contraddice le disposizioni che la società fa rispettare. E perciò a volte uno deve scegliere se ascoltare il primo o il secondo istinto, cioè se conformarsi alle regole sociali ovvero, quando il caso lo richiede, ignorare queste e fare ciò che le natura gli comanda. Ora io credo che uno dei freni che impediscono di liberarsi, sia quel pregiudizio per cui l'intero mondo abbia sempre gli occhi puntati su di te, e che non aspetti ne voglia fare altro che giudicare ogni tua mossa, al fine di puntare il dito e dire sogghignando: “Non avresti dovuto ardire”. Anche le persone estremamente intelligenti, avendo poca considerazione di se stesse, rimangono spesso chiuse negli angusti confini della convenienza, benché intimamente agognino di evadere prigioni. È la causa di questo irrigidimento, io la trovo in questa cultura fondata sull'idea che il fallire sia sempre un male, che chi perde una battaglia sia un perdente, e che per converso nella vita non sia lecito far altro che vincere. Chi è il principale responsabile di questo disastro? Sempre lui: il sistema scolastico.

583.	Che cos'è l'opinione pubblica, se non la testimonianza dello svilimento dell'opinione personale? Ogni volta che si pensa nel modo in cui pensano gli altri, ogni volta che si sposa un'opinione largamente o universalmente riconosciuta, si rinuncia a un giudizio personale. E che cos'è un uomo che non ha un giudizio personale, fosse anche il giudizio più sciocco che si possa concepire? Non è quell'uomo forse una pecora? 

584.	Il tradimento della tecnologia è stato che essa dapprincipio ci ha ammaliato, dopodiché ci ha schiavizzato e di noi si è impadronita fino a determinarci a fare, non ciò che piace a noi, ma ciò che serve a lei. Se ci capita di fare quello che ci piace, perlopiù è perché il nostro interesse coincide con l'interesse tecnologico. In molti casi la possibilità di fare ciò che ci piace è subordinata al fatto che il nostro piacere contribuisca direttamente o indirettamente a sviluppare la tecnologia. Non è più tanto la tecnologia che si conforma all'uomo, quanto più l'uomo che si trova con sempre più ridotta possibilità di scelta costretto a conformarsi ad essa. Non c'è quasi più lavoro, professione o occupazione il cui esercizio non presupponga di contribuire in qualche grado allo sviluppo tecnologico. Non solo essa ci esorta ma ci obbliga ad usarla, svilupparla, accrescerla e migliorarla. Le regole del gioco stanno visibilmente cambiando assieme al rovesciarsi del rapporto di dipendenza uomo-tecnologia. Ciò che era un mezzo sta diventando un fine. Stiamo forse davvero arrivando al punto di non ritorno in cui la tecnologia potrà vivere e correttamente operare senza di noi, laddove noi non potremo più, non dico vivere, ma nemmeno sopravvivere senza di lei? Quanto potremo andare avanti a degradarci in questo modo?

585.	Se ci si vuole persuadere di come l'uomo abbia spesso in odio i suoi simili, e in quale grado in essi veda degli antagonisti più che dei compagni della vita, ai quali non guarda se non come mezzi per esercitare il suo potere, si consideri quello che chiamerei “fanatismo statale”, per capire il quale è sufficiente osservare che anche il più cerebroleso tra gli uomini diventa immediatamente una sorta di Dio in terra (o se non altro, si immagina di essere una sorta di Dio in terra) quando gli si concede di indossare l'uniforme e gli si attribuisce facoltà e potere di mettere qualche contravvenzione. Nell'attimo stesso in cui l'uomo riceve il potere, si porta subito ad usarlo, e immediatamente dopo ad abusarne. Il pensiero di poter mettere i piedi in testa a qualcuno, col potere diventa più importante ed essenziale di ogni altra cosa. Ci sono uomini che non aspettano altro che un pretesto per calpestare e infirmare i loro simili. E spesso lo Stato, la Chiesa, le grandi organizzazioni, insomma mi si capisca i grandi consorzi umani, offrono non solamente il destro, ma danno anche l'incentivo a procedere in tal senso. Ma agire in questo modo, prendere a pretesto l'attribuzione di potere da parte di un gruppo di uomini per compiacersi e soddisfare le proprie inclinazioni, dico quelle inclinazioni che senza quel potere conferito sarebbero del tutto insoddisfacibili, lascia chiaramente trapelare una miserabilità d’animo e una certa indifferenza verso il genere umano: quello stesso genere umano che, paradossalmente, più dovrebbe stare a cuore a coloro che acquistano o in qualunque modo giungono al potere.

586.	Un modo per migliorare la propria condizione finanziaria, è quello di persuadere gli altri d’esser capaci di migliorare la loro. Non è un caso se quelli che in società stanno meglio sono quelli che d'astuzia fanno intendere di avere i mezzi che agli altri servono per rendere migliore la loro posizione: facendo mostra di essere agiati, fanno sorgere il desiderio di scoprire come facciano a stare così bene, o per meglio dire, urlando al mondo di essere diventati ricchi, si fanno pagare per svelare dove sia nascosto l’oro. Ma il vero oro qui non consiste in altro che nel far credere di sapere dove sta il tesoro, o di possedere la mappa che serve per trovarlo. Ciò ricorda molto la corrida, dove il torero fa sventolare il suo drappo rosso innanzi agli occhi del toro, sebbene zoologicamente parlando qui non si tratta di tori, ma delle solite pecore. Da questa osservazione si ricava un’altra prova del come sia vero che la società non è (per la maggior parte) che un quasi irriconoscibile inganno psicologico, un intrecciatissimo gioco di dissimulati egoismi, dove tutti cercano invano di scaldarsi tirando a sé la coperta comune.

587.	L'operare dell'uomo, e più specificatamente della società umana, avviene sempre in una logica di profitto, e ciò perché per perpetuarsi la natura umana ha assai bisogno di energie. Onde si ha che l'uomo è per istinto portato ad arraffare quanta più energia gli riesce di trovare. Da cui l’innato e sotto questo profilo comprensibile egoismo di noi uomini: che, geneticamente parlando, essendo predisposti a sopravvivere e a conservar la vita (anche quando questa è cattiva nei nostri riguardi), tutto quello che facciamo è di base teso a prolungare e favorire la nostra esistenza. La quale esige energia… 

588.	Se si guardano le cose dall'alto e ci si sforza di sviluppare una visione di insieme, si arriva presto a intendere che dietro il teatrale altruismo dei rapporti quotidiani, è segretato il primordiale impulso ad anteporsi a tutti gli altri; i quali – diciamolo senza troppi giri di parole – sono molto spesso strumentalizzati in ragione della loro capacità contributiva. Vale a dire che tutti sfruttano tutti per sopravvivere o vivere o prosperare. Non è vero? Certo che lo è. Ciascuno pensa al suo proprio interesse, e assai spesso accade che chi non sfrutta è sfruttato non per altro, ma perché non ha il fegato di sfruttare. 

589.	Che dolore, che profondissimo dolore che sanno far le donne! Gli uomini sono capaci di ammazzare il fisico, ma le donne… le donne sanno colpire dritto al cuore, al centro del petto! Le donne sanno essere crudeli – sanno esercitare una crudeltà che non è minimamente paragonabile a quella degli uomini. Gli uomini, dopo tutto, come arma principale, dalla loro hanno la vecchia forza fisica, la quale è purtuttavia ormai soppressa da leggi e decreti che loro stessi hanno ritenuto opportuno scrivere, laddove le donne danno sfogo a una primordiale astuzia che gli uomini non hanno. In questo scenario, l'equilibrio tra astuzia femminile e forza maschile rischia di spezzarsi.

590.	Di tutto quello che facciamo, quale mai può essere il fine se non quello di star bene? A che ci servono le cose che inventiamo, se le stesse non ci fanno stare meglio? Quale ragione possiamo riconoscere ai nostri concepimenti, se non il fatto che migliorano la nostra vita? Eppure, quante sono le invenzioni che ci rendono infelici! Quando te ne accorgi, non smetti mai di meravigliartene. Ad esempio, che ragione dobbiamo addurre a favore di questo progresso, se non che siamo schiavi e dipendenti dalle nostre creazioni? Più invasive sono le nostre invenzioni, più la vita si dispiega in dipendenza delle stesse.

591.	Lo Stato è l’unico ladro tanto potente da potersi spacciare per benefattore.

592.	La maggior parte degli uomini sono solo di facciata, e se con una mano offrono cento, con l'altra levano duecento.

593.	Bisogna liberarsi da quest’idea per cui gli uomini hanno in sorte di continuamente progredire. Che cos'è del resto questo “progresso”, se non un'idea sorta dalla preconcetta convinzione di dover migliorare come specie? Ma la specie non migliora, e se anche migliora che differenza fa? Migliora rispetto a cosa? Anzi, poniamo pure che il genere umano stia di fatto progredendo, e che gli uomini di oggi siano superiori a quelli di tremila anni fa. Molto bene. Ora vorrei chiedere: chi ha stabilito il criterio per misurare tale miglioramento? Da cosa si sono prese le mosse per fondarlo? Nessuno lo sa… Mi dispiace, ma ci si inganna se si cerca una risposta negli indici numerici, nella crescita dei numeri. Certo i numeri possono rappresentare qualche sorta di miglioramento, ma essi sono pur sempre un criterio arbitrariamente uscito dalla testa di qualcuno, il quale un giorno ha detto: D’ora in poi sarà questo il criterio per giudicare la nostra evoluzione, il nostro progresso, il nostro miglioramento come uomini. Ma bisogna avere una bella faccia tosta per svegliarsi la mattina e pretendere di decidere in tutta sicurezza che da oggi in poi il bilancio dell'umanità sarà positivo o negativo se questo o quel numero crescerà o diminuirà! Occorre essere proprio dei campioni per decretare una cosa del genere! Tuttavia questa non è nemmeno un'idea così moderna. Anche qualche secolo fa si giudicava la virtù degli uomini per mezzo di indici e numeri. Ma con quali conseguenze lo si è fatto? Il sopraffino corollario lo hanno subìto solamente le generazioni del domani, quelle che sono state colpite dagli effetti delle decisioni e delle idee di quei tempi. E come lo ieri ha sfondato l’oggi, l’oggi sta prendendo a picconate il cemento del domani. Eppure, questo lo chiamiamo progresso…  

594.	Ogni diritto ricava la sua legittimazione dal supporre esistente un ordine giuridico di livello superiore, quale è quello che deriva dalla pretesa di ritrovare nell'uomo dei diritti naturali, inviolabili e immodificabili, benché tale ritrovamento, se vogliamo così chiamarlo, appare immediatamente arbitrario non appena si considera che non è la natura a conferir diritti, bensì l'uomo solamente che, assumendo la natura a suo pretesto, inventa concetti astratti al fine di proteggere situazioni concrete. Si chiamano “diritti naturali”, ma niente si trova in un rapporto di così perfetta antitesi colla natura come questi diritti; se non altro perché in natura non c’è nessun diritto, né c’è cosa che sia limitata dall’imposizione di un dovere, o la cui forza sia aggiogata alla sfera di un diritto. 
E poi che cos'è un diritto in fin dei conti, se non un riconoscimento di una posizione di forza, vale a dire di un potere di agire entro determinati limiti? E chi è che riconosce questo potere? Chi se non l'ordinamento giuridico al quale quel delitto è riferito? Queste sono verità indiscusse, verità che tuttavia non resistono se non grazie a quel dogmatismo che non ammette discussioni – quello della necessità di riconoscere un’inviolabile legittimazione all'ordinamento giuridico. Quel castello di carta che si chiama Stato si regge su di un equilibrio così fragile, che se nessuno più riconoscesse legittimità alla finzione delle finzioni (e no, questa volta non parlo di Dio), cioè l’idea per cui esiste un ordinamento fatto di disposizioni che devono essere rispettate, verrebbe immediatamente meno anche il riconoscimento che l’ordinamento giuridico accorda ai suoi diritti. Ond’è che ciascuno può godere di diritti in quanto, assieme a tutti gli altri, riconosca legittimazione al capostipite di quelle posizioni singole, cioè l'ordinamento. Affinché uno abbia dei diritti e sia tenuto a dei doveri, occorre che tutti prendano le mosse dall'idea (dogmatica) secondo cui, di fatto, esiste uno Stato, le cui leggi son per tutti vincolanti. Ma, sia detto nuovamente, che questa verità trae la sua forza di persuasione dalla pigra abitudine a considerare vero lo Stato, e dal non sapere in esso riconoscere un’entità fittizia, astratta, oltre che in contrasto con la natura. Anzi non in contrasto, ma come surrogato delle leggi naturali: perché quando quell’implicito riconoscimento di legittimità statale vien meno, perché ad esempio si viola la legge, lo Stato ricorrere subito alla forza bruta, cioè naturale. Dunque se i rappresentanti dello Stato esistono, essi esistono unicamente per l’esproprio che, falsificando le cose naturali, hanno fatto della forza naturale.

595.	Gli imbecilli non fanno fatica ad acquisire fama, perché attraggono l'attenzione di quelli che sono interessati a scoprire fino a che livello sia arrivata e quali nuove forme abbia assunto l'idiozia umana. Tuttavia, quelli che acquistano subita fama, quelli subito la perdono, giacché se la intelligenza è limitata, l'ignoranza è senza limiti. Perciò quando un nuovo scemo attira l'attenzione, quelli vecchi perdono di grido, il mondo se li scorda, e da dove son venuti se ne tornano; mentre chi prende fama con fatica, con più difficoltà succede che la perde, e tanto più lungamente resta impresso nella storia, quanto più ha valore quel che ha fatto: egli non si guadagna un posto sgomitando tra gli ultimi, ma scavalcando e superando i primi.

596.	Voglio proprio vedere se tra qualche anno, quando saremo finalmente è totalmente schiavi di questa tecnologia, voglio proprio vedere se ci sarà ancora qualcuno con la faccia talmente tosta da dire che il progresso tecnologico affranca l’uomo.

597.	Ora magari vi immaginate che vi si debba prestare attenzione e applaudire solamente perché avete fatto un gran baccano; ma via! bisogna che la piantate di tacciare di arroganza la nostra indifferenza.

598.	Cosa porta un uomo a diventare comunista? Cosa fa sì che uno voglia sventolare la bandiera rossa predicando l'uguaglianza, se non l’euforia procurata dalla prospettiva di contare come cittadino? Non c'è che l'eccitamento, l'ebbrezza, l'ubriacatura favoriti dalla prospettiva di riscattarsi dalla posizione di sottomissione che occupa rispetto agli altri, a spingere l’uomo a predicare l'uguaglianza. Ma in verità egli non vuole l'uguaglianza: egli vuole sottomettere quelli che lo sottomettono, i suoi superiori… Egli vuole sovvertire le condizioni che agli altri consentono di essere quello che lui stesso vuole diventare. Questo vuole il comunista: non l’uguaglianza, ma un capovolgimento della disuguaglianza a suo favore.

599.	Diciamo tanto di dover arricchire gli altri, di doverli riempire e di farli come vasi traboccare. Ma il proposito migliore è forse quello di toglier loro qualche peso, di levargli qualche sassolino, di alleggerirgli un po’ la vita.

600.	Dimenticarsi di essere un mezzo e considerarsi unicamente un fine? Succhiare il nettare a ogni cosa per ingigantire il proprio alveare? Schiacciare gli altri per sentirsi superiori? Che inutili perversioni! Certi procedono con la sicurezza di torrenti che vanno giù dalle montagne; ma ahimè, le loro acque sono putride latrine. Corrono veloci, ma perché siano partiti, non se lo ricordano nemmeno.

601.	Vergognarsi delle proprie ricchezze: questo sentimento fa onore a chi ha un patrimonio sproporzionato al valore procurato a chi glielo ha conferito. L'uomo che fa sfoggio di esser ricco per fortuna o per famiglia, è incapace di sentire tale sproporzione. Di solito si crede un dio, ma in verità non è che un povero imbecille.

602.	La Terra è piena di gente che ha bisogno di condannare il male per sentirsi bene, gente che seguita a inventare mostri per elogiare dei. Predicano la purezza quando sono loro stessi degli impuri.

603.	Quelli che più predicano bene, quelli più di tutti razzolano male. I peggiori sono quelli pieno di rancore. Essi odiano chi riesce dove loro non sono capaci, e se uno riesce in qualche cosa, eccoli gridare: Tu sei un ladro, uno schifoso ladro! Quella cosa non dovevi farla, hai giocato slealmente. Quanto poco seria è certa gente!

604.	Che cosa sono le nostre carceri? Per certi versi, esse sono l'effetto di ciò che è il nostro odio. Lì ci rinchiudiamo i demoni che allo specchio non possiamo rimirare. Finché sappiamo che sono chiusi là, possiamo illuderci che non stiano qua. Finché i mostri sono gli altri, non possiamo essere noi stessi. Questo funziona la mattina. Ma la sera? Entrando nelle coperte, sentiamo strisciare dentro un greve verme, che tanto più ingrassa quanto meno lo affrontiamo. I mostri che neghiamo di giorno, escono la notte. E quelli che si sognano di notte, bruciano le nostre giornate. 

605.	Oggi abbiamo intellettuali troppo pigri, troppo fossilizzati in timorosi servilismi. Oggi tutti vogliono essere comodi, nessuno vuole arrischiarsi, nessuno si vuole esporre, nessuno si vuole sporcare. Ma signori! Il mondo ruota proprio attorno a quelli che hanno spodestato quelli che occupavano poltrone… Se volete ripulire il mondo, dovete lordarvi un po’ le mani.

606.	Osserva gli uomini: che cosa diavolo stanno facendo? Non vedi come sono svergognatamente presi a ricoprirsi di ridicolo? Perché si comportano come stupidi pagliacci? Cosa vogliono ottenere? A quale meta vogliono arrivare? Essi vogliono essere ammirati, rispettati, venerati, e persino presi sul serio, questi pagliacci. Ma da quando in qua si deve portare rispetto ai pagliacci? Solo perché il circo è pieno, non vuol mica dire che tu debba applaudire! Guarda quella donna che si sciupa: va cercando approvazione caricandosi di biasimo. Stupida gallina! E stupido il gallo che ti tiene nel pollaio! Sono stufo di vedere ’sti pollai – pollai che manco danno uova…

607.	Quanto poco convenga fidarsi degli uomini, ognuno può intenderlo guardando già se stesso, e chiedendosi del tutto onestamente: Mi fiderei mai completamente di me stesso? Salvo che si consideri perfettamente integro e incapace di peccare, davanti a questa domanda uno si ritrova a confessare che, per una ragione o per l'altra, dovrebbe stare in guardia, non già solo dagli altri, ma persino da se medesimo. Fatto salvo questo, in ogni caso la saggezza più elevata non consiste nella diffidenza verso il genere umano, ma nell’indifferenza verso ciò che l’altro ti può fare. Quando arrivi a dire: Fa quello che vuoi, fottimi pure, se ci tieni: la tua vita diventa all’improvviso più leggera.

608.	La forza, la vitalità, la potenza, l'esuberanza che l'uomo naturalmente possiede è incomparabilmente superiore a quella che nei limiti di costumi e regole morali normalmente è esercitata in società. Perché questa è a causa di tali confinamenti rimpicciolita e ammutolita a paragone di quella, la quale è tale in quanto che così dev’esser per natura, e perciò non ammette di assopirsi o calmierarsi. L'esercizio che si fa di tale forza, è ciò che si chiama libertà, la quale è tanto più sentita quanto meglio ci si esprime. Cosa che di rado o quasi mai succede in società. E quale mai può essere il motivo se non che questa è nelle fondamenta un compromesso e un procurare impedimenti e restrizioni? A ogni regola che all'uomo è dato contro voglia di seguire, corrisponde un atterramento d'espressione: qualunque cosa debba diventare, l'uomo non può svilupparsi se non entro quelle regole, entro quei confini… E perciò non sarà mai libero, completo, soddisfatto, né gioioso e liberato, ma frustrato e consumato dalla vita.

609.	Gli uomini non amano la compagnia: semplicemente, essi non sopportano la solitudine. Sono due cose diverse. Per alcuni questo è tanto vero, che si circondano di chiunque e stanno ad ascoltare le più insopportabili bocche pur di non restare soli.

610.	Oggi la saggezza è rivestita d'oro e parla in questo modo: Andate a pescare dove ci sono tanti pesci, e non vi curate di sapere a quale genere appartengono. L'importante è pescare tanto e facilmente: ciò che sale colla rete poco importa. Le orecchie della gente sono piene di ciò che vogliono sentire, e vuote di ciò che devono imparare. Ma perché meravigliarsi? Dopo tutto, è sempre stata una prerogativa delle masse quella di piegarsi a raccogliere promesse.

611.	Quelli maggiormente tenuti in stima, non sono quelli che si spendono per gli altri, ma quelli che con parole false guadagnano ingannando. La meschinità porta molte maschere… Oggi, però, non si trovano solamente gli ingannati, ma tanto è falso questo mondo, che gli eroi son quelli che per professione fottono la gente, e non quelli che mettono in guardia contro questi ladri. Esempio: Quello è un genio: ha preso tutti per il culo e ha fatto un sacco di soldi! Di tutte le sciocchezze che potevamo inventare, il meccanismo che ci porta a fotterci a vicenda, è forse la più sciocca.

612.	Oggigiorno non è impossibile diventare ricchi: basta essere bravi a raccontar menzogne: trovi sempre un pirla che ti paga perché tu gli mostri come hai fatto ad arricchirti. Tuttavia, bisogna che tu sia abbastanza povero per far mostra d’esser ricco. Guardate come sono ricco io! Datemi cento euro e vi mostro come farne mille… Ah, a volte vorrei essere abbastanza povero da dire certe cose…

613.	Da dove proviene e da cosa è nata quell’idea per cui, come esseri viventi, noi saremmo progrediti? Progrediti rispetto a che cosa? Più scaviamo nella storia, più abbiamo l’impressione di esserci evoluti. Le popolazioni antiche, spesso le commiseriamo e le guardiamo con occhi intrisi di pietà, quasi che quelli di allora mancasse qualcosa. Eppure a loro non mancavano che i mezzi di cui disponiamo noi. Ma basta questo a renderci più evoluti? I mezzi innovativi? Qui si confondono i mezzi con i fini. L'umanità non aumenta a proporzione del progresso materiale. In particolare, chi ha detto che i nostri fini siano migliori? E chi ha stabilito che non stiamo piuttosto peggiorando come specie? La persuasione che ci stiamo evolvendo si assottiglia a vista d’occhio se si pone a mente che questo giudizio sull'evoluzione si basa unicamente sul fatto che i mezzi nostri sono atti a risolvere i problemi nostri, laddove i loro risolvevano i problemi loro. E questa sarebbe evoluzione? Chi è più evoluto: chi si chiude in fabbricati di cemento a costruire navicelle spaziali, o chi sedeva in mezzo a un prato a rimirar le stelle? E se il criterio del progresso fosse il solo “come ci sentiamo”? Ci sentiamo meglio noi, o si sentivano meglio loro?

614.	Quando tutto sembra importante ed essenziale, niente lo è realmente. Oggi tutti sono bravi a presentare il superfluo sotto veste di essenziale. Tutti hanno una così bizzarra capacità di risolvere problemi inesistenti, che davvero ci si chiede quale senso abbia tutto questo aggiunger soluzioni, dal momento che i problemi che oggi abbiamo non esistevano prima che la tecnologia facesse il suo ingresso in scena. Voglio dire: di problemi ce n'erano anche allora, per carità; ma di quelli d’oggi non ce n’era manco uno. E questo la dice lunga about the dark side of technology; e non solo della tecnologia, bensì di tutto ciò che l'uomo svolge. Perché par che nulla sfugga a ’sto destino: l’uomo vizia tutto quel che tocca. Si spreme per trovare cure, senza indovinare di essere lui stesso malattia.

615.	C’è una sorta di incolmabile distacco che separa la natura – il selvaggio, il silvestre – da quelli che nei primi anni non le sono stati dentro, quelli che non l'hanno conosciuta, e che non l'hanno consumata né apprezzata, né imparata, e né temuta. Quelli che la ignorano, ora sono suoi nemici. Una tanto triste quanto preoccupante conseguenza di questo distacco, è la progressiva inclinazione a supporre che della natura si possa in qualche modo fare a meno, che da essa sia possibile sottrarsi, e che i suoi effetti si possano evitare, quando è nell’opposto delle cose che si trova la ragione. Tuttavia, se tale ragione non si trova, è perché l'esser da natura distaccati, non già più per eccezione, ma per regola comune, ha prodotto già i suoi effetti. Noi della natura, non essendone circonfusi, non sentiamo intimamente d’esser parte, e rimanendole artificialmente separati, ci abituiamo progressivamente a disprezzarla, a sottovalutarla e a ignorarla. Ma questo non ci rende immuni ad essa. Ci rende solamente più coglioni.

616.	Se il mondo è così pieno di problemi, un motivo è che siamo umanamente incapaci di starcene zitti senza fare niente. Noi uomini abbiamo questa malsana propensione a trovare sempre nodi da disfare, questioni da risolvere, buchi da scavare, benché per paradosso sia proprio questa propensione che fa nodi sulle cose, che genera questioni, e che provoca sempre nuovi e sempre più profondi buchi nel terreno della vita. Le nostre soluzioni sono il nostro problema, per togliere il quale basterebbe non scavare, non dibattere e non snodare né annodare nulla. Ma è di vanga, di domande e di lacciuoli che viviamo…

617.	Gli uomini, se non ingannano, sono dalla vita condannati a essere ingannati. E questo non avviene per natura, ma per quell’artificiosità che è insita non solo in quello che è sociale, ma anche in tutto quello che è civile, perché la civiltà, i rapporti di scambievolezza che si stringono, sono così poco genuini, che per ogni fine che mostrano di avere, ce n'è un altro che è nascosto e principale.

618.	Perché ci si guadagni un posto in questo mondo (in questa società), non basta solamente essere: pure l'apparire è necessario. L'essere di facciata è la premessa di ogni spettacolo più grande, e per dir la verità, a volte occorre esser degli attori proprio bravi. Ma la farsa deve essere voluta. Va bene fingere davanti agli altri, ma ci si autocondanna se si crede di poter fingere davanti a se stessi. Colui che abitualmente prova ad essere qualcosa o qualcuno che non è realmente, vive come chiuso in una morsa, quasi fosse preso da catene, e se appare esternamente falso, è perché internamente è in lotta con se stesso… La maschera che porta gli preclude di essere quello che vorrebbe; pardon!, quello che per natura dovrebbe… 
Non si può essere veri se non quando si ha il coraggio di esser falsi, né si può essere intenzionalmente falsi, attori, commedianti, se non quando si è perfettamente onesti e veri con se stessi. Non si può pensare di esprimere verità, cioè sincerità, se non ammazzando i propri mostri. La verità esteriore presuppone un certo grado di chiarezza interiore, il quale a sua volta presuppone accettazione, la quale implica coraggio – il coraggio di guardarsi nello specchio e dire: È davvero questo quel che sono?! È davvero questo quel che provo? Se questo è quel che sento, non è colpa di nessuno fuor che mia, e mia deve essere la forza, mia deve essere la spinta, mio dev’essere l'ardire a rimediare. Solo io, e nessun altro, può iniziare a curare quel che sono. Devo trovare il coraggio necessario a riconoscere di essere ciò che fingo di non essere, e quello necessario a riconoscere di non essere quello che fingo di essere. È dall'accettazione di se stessi che si giunge a liberarsi, e che è possibile scappare dagli abissi e risalire in superficie a respirare. Per trovare la soluzione di qualunque problema, la prima mossa è quella di accettare, cioè di guardare e con coraggio riconoscere di essere quello che si teme di vedere. In ciò che maggiormente ci inganniamo, coltiviamo le nostre più grandi sofferenze.

619.	È mai possibile che per vivere – o sopravvivere – uno debba necessariamente fuorviare e mandare fuori pista gli altri? Questa è una società fondata sull'inganno, una società che premia gli arlecchini più capaci a fare i loro giochi di prestigio, e condannare quelli che son veri e genuini. Ecco, sembra proprio di stare in un circo, sembra di assistere a uno spettacolo di merda che giornalmente si ripete da migliaia di anni. E la cosa “bella”, qual è? La cosa bella è che questo circo non ti paga se non ti trasformi in un pagliaccio. Dico: il normale ordine delle cose a me pare tutto fuorché normale. L'impressione che ho è che questa società assomigli ad un furfante. Forse cambia il grado, il modo, e forse anche la forma in cui ti fotte, ma l'intento è sempre quello, non è forse vero? Fottere… Guardando le cose da una prospettiva d’insieme, il progresso non appare altro che un effetto del perseverante e nell'apparenza inevitabile sottrarre che gli uomini si fanno vicendevolmente l’uno coll’altro, con tutto ciò però lasciando inalterata la sostanza delle cose umane, e peggiorando ciò che è in assoluto più importante: l’uomo. 

620.	Il bambino non dovrebbe essere indotto a rispettare l'autorità per sé, né a portare rispetto a questa in quanto tale. A formarlo in questo modo, a fargli intendere che l'autorità è sempre e comunque rispettabile, gli si infonde quel timore e quella reverenza che sono tipiche del rapporto tra suddito e sovrano, e che invertendo l'onere di provare quello che si reputa legittimo, e ciò che per converso si convien che sia vietato, fanno sì che la necessità di giustificare il proprio contegno non gravi, come dovrebbe gravare, su colui o coloro che l’autorità la esercitano, ma piuttosto su coloro avverso i quali è esercitata. E così, per esempio, l'alunno che prova avversione per una certa materia, è di conseguenza privato della possibilità di ribellarsi a quelli che “autorevolmente” gliela impongono; quando per natura, cioè nella naturale disposizione delle cose, non dovrebbe esser chi subisce a dover rendere conto del proprio contegno, ma per l'appunto quelli che il contegno glielo impongono. Perché, siamo sinceri, che diritto ha un essere umano di determinare un suo simile a fare o non fare certe cose, se non per forza bruta? Da che cosa gli deriva quel diritto, se non dalla pretesa di ritenere la sua posizione come prevalente rispetto a quella dell’altro?

621.	Di giustizia non potrà propriamente mai parlarsi se non quando la morale cristiana e tutte le influenze filosofiche da essa dipendenti avranno finalmente abbandonato il privilegiato posto che, a sedere, è stato loro assegnato all'interno dei progetti sia penali sia civili. Solo quando la legge sarà purgata dei pregiudizi religiosi, e comunque non prima che gli uomini avranno riacquistato la capacità di riporre fiducia nei loro sentimenti, solo allora si potrà ricominciare a parlare di cosa sia la giustizia, solo allora ci si potrà sedere attorno a un tavolo a parlare di quello che si sente essere giusto. Senza sentimento possiamo solo trattarci reciprocamente come numeri, come pedine: la giustizia, e con essa anche ogni altra cosa, non può prendere corso che dal cuore.

622.	Ogni epoca ha i suoi pregiudizi, i quali non vengono smontati se non perché l'abitudine a considerare certe cose come ovvie rende impossibile vedere che esse non sono affatto tali.

623.	Si parla con sussiego di questioni di politica, economia, religione, specie negli ambienti dove queste cose sono per professione svolte. Ma sebbene sia riconosciuta importanza a tali cose per se stesse, quasi che il tacerne sia da reputarsi un sacrilegio, la verità è che l'importanza non consiste tanto nelle questioni per se stesse, quando più nel fatto stesso di parlarne, cioè nell’ostentare una certa conoscenza delle cose. Il ciarlare qui diventa un mezzo per salire in cima alla considerazione altrui. Personalmente, io riguardo con favore e ammirazione quelli che sanno tacere: questi hanno il coraggio della loro libertà: il diritto di tacere non è facilmente esercitabile quando è contrapposto all'ordine morale di parlare, anzi è tanto più difficilmente esercitato quanto è più forte quello stesso ordine. La maggior parte della gente si sente in obbligo di parlare, non foss'altro che per rompere il silenzio. Il tacere è un atto di coraggio, e talmente coraggioso è quello che ci riesce, che gli devo tutta la mia stima.

624.	Oggi gli uomini, specialmente se son giovani, sono così distratti dalla superseducente molteplicità di novità che sono in commercio, che gli riesce non dico arduo ma praticamente impossibile concentrare l'attenzione sopra qualche cosa di importante, qualche cosa che ritengono essere di valore. Nulla di diabolico, per l'amor di Dio. Ma quando tutto sembra importante e irrinunciabile, bisogna riconoscere che niente lo è davvero: è solo rinunciando a qualche cosa che un’altra accresce di valore.

625.	A ben guardare, noi non abbiamo alcuna ragione di spendere la nostra vita con la faccia ficcata in un computer, né possiamo voler far nulla che assomigli a questo, se non perché della tal cosa – computer, cellulare o qualunque altro pezzo di tecnologia – noi siamo alquanto dipendenti; e perché non sappiamo che più ad essa ci diamo, tanto per converso più ci toglie. Un essere che ha bisogno di uno strumento digitale per sentire di essere qualcuno, o per farsi rispettare o sentire dalla propria specie, testimonia che quella sua specie ha per qualche grado perso il senso delle cose.

626.	A me sempre più spesso pare che la disposizione all'aiuto, l'inclinazione a favorire, a dar manforte, a suffragare, a stimolare, nonché a prestar soccorso e aiutare nelle imprese, vada di pari passo alla grandezza d'animo e alla profondità di pensiero di quelli ai quali ti rivolgi, e che scemi secondo che son poveri di spirito e mancan di cervello. Secondo la mia esperienza, insomma, i più generosi e più disposti a prodigarsi fra gli uomini non sono quelli che appaiono umili, quanto più quelli che tu pensi essere per fama o per cultura o per infinite altre ragioni impossibile raggiungere. Quanto più hanno raggiunto nella vita, tanto meno par che le persone se la menino, e tanto più sono disposte a prodigarsi; mentre quelle che hanno meno conquistato, tanto più fanno mostra di essere grandi, forti, e così via. Più si è grandi, meno si ha bisogno di apparire. A spendersi per gli altri sono più quelli che a fatica sono giunti in alto. Ed è proprio per questa stessa propensione che stanno in alto: perché hanno fatto leva su tutti quelli per i quali si son spesi.

627.	“È facile, è comodo, è sbrigativo”: questa è la taciuta giustificazione che sostiene molte politiche, e come queste così sostiene quelle in ordine alla concretizzazione di moltissime idee, le quali morirebbero se la loro esecuzione non fosse così semplice e non producesse effetti così immediatamente favorevoli per chi le propugna.

628.	Gli inviolabili principi che sostengono l'architettura della giustizia, benché siano comunemente rappresentati come il risultato di lunghi ragionamenti svincolati e scevri da ogni sorta di influenza o interferenza di passioni, non sono per la verità altro che una risposta istintiva di uomini che per timore un giorno operarono una serie di finzioni innanzi alle quali adesso si inchinano come veri e propri servi. Si fanno generalmente derivare i fondamenti della Giustizia (per tacer di quelli della facoltà di punire) da principi solidissimi e di fatto inattaccabili, ma la solidità di questi, cioè il motivo per cui stanno in piedi, non procede propriamente da altro che dal fisiologico timore che si ha di viver senza – senza l’apparato della Giustizia, dello Stato… 

629.	Fino a quale grado la società e i costumi ci separino da quello che in principio noi eravamo, riesce palese in ciò che riguarda l'alimentazione, e specialmente in ciò che riguarda i modi che abbiamo di procacciarsi gli alimenti, i quali sulla tavola non ci giungono se non per vie traverse, che non conosciamo, se non per mediazione, e di certo non per caccia o per cattura della preda. È questo nobile?

630.	Che non si debba correre dietro all’oro, né si debba questo idolatrare, è nel magistero delle prediche quella in assoluto meno praticata.

631.	Ogni popolo parla la sua lingua, ogni popolo professa il proprio credo, ogni popolo ha i propri costumi, le proprie abitudini, i propri vizi e le proprie virtù. Ciononostante, noi occidentali siamo così certi dell'assoluta giustezza delle nostre idee, che mai esitiamo, né mai ci fermiamo a considerare che potrebbero esser false, o che la giustezza che sentiamo in esse possa accidentalmente essere nata per ragioni che nemmeno ci sogniamo. Ogni popolo stupido considera se stesso come assolutamente giusto, e non vuole saperne di adeguarsi alla cultura, al costume, alle tradizioni perpetuate da quei popoli che gli sono distanti: sono sempre gli altri che si devono adeguare. Al pari di ogni uomo, non c’è popolo che non sia persuaso di essere nel giusto, di poter far vale i propri diritti… Ma quali diritti? Di quali diritti stiamo parlando? Gli unici diritti che un popolo può far valere nei confronti di un altro sono quelli che esprime col potere, quelli che acquisisce con la forza.

632.	Che la pratica, l'azione, l'esecuzione siano cose infinitamente più cruciali della sola teoria, lo si trova già nel fatto che gli uomini differiscono più per qual che fanno che per quel che sanno. A parlare con la gente, si ricava spesso l'impressione che tutti sappiano tutto, che tutti conoscano la formula segreta per diventare ricchi, che tutti abbiano chiaramente in testa cosa debba essere fatto; ma guardando attentamente quello che succede, si scopre che nessuno fa niente di quello che dice. Insomma, tutti sanno cosa andrebbe fatto, ma nessuno muove un dito, e per giunta tutti si lamentano.

633.	Ogni soluzione genera scompensi e situazioni problematiche, i cui effetti, spesso e volentieri, non si fanno né vedere né sentire se non dopo un certo tempo. Sebbene le modificazioni che si fanno al naturale ordine delle cose mostrino la seducente immagine di una soluzione (esse sono abitualmente fatte rientrare nella nozione di “progresso”, una cosa positiva...), collo scorrere del tempo lasciano a poco a poco intravedere di essere tutto fuorché il frutto di una grande intelligenza, quanto piuttosto il risultato di una mente incapace di vedere che l'unico problema di questa nostra terra è il fatto che le cose che l'uomo chiama problematiche, non sono tali se non quando sono problematiche per lui, e ciò che chiama soluzioni, non sono tali se non in quanto rimuovono un suo problema. In pratica, l'uomo si cura solo di se stesso. E perciò nessuna soluzione è considerata tale, se non quando favorisce l’uomo. Ora, però, poiché il perseguimento di ciò che è vantaggioso ha fatto sì che la natura si sminchiasse; poiché tutto ciò che l'uomo ha fatto per suo tornaconto ha per infinite vie pregiudicato tutto il resto (degenerando, addolorando e adulterando tutto ciò che è esterno alla sua sfera di piacere), è doveroso confessare che l'inclinazione degli uomini non è pro ma contro natura, se non altro perché la soddisfazione di quelli presuppone spesso la frustrazione e lo svilimento di questa. La quale, per paradosso, è madre eterna delle cose. Conclusione: l'uomo è un problema in cerca di una soluzione.

634.	Non sapendo che cosa dobbiamo fare, generalmente noi facciamo affidamento a quello che ci viene suggerito, a quello che ci viene detto, o a quello che per altra via ci persuadiamo debba essere fatto. Ma il fatto che altri ci abbia persuasi o indotti a credere che la tal cosa sia o giusta o corretta o legittima, è una ragione sufficiente a farla? Molte volte sembra che lo sia: una cosa ha ragione d’essere quando noi sentiamo che ce l’ha. La persuasione ci fiorisce in testa ma non si concretizza se non quando giunge al sentimento. “Sentimento” può ben essere una parola che rappresenta e sintetizza gli incalcolabili processi chimici che avvengono all'interno del nostro corpo, ma non deve essere perciò solo sminuito né in altro modo rinnegato. Anzi, per capire cosa fare, è spesso fondamentale ascoltare e interpretare quello che si prova.

635.	Buona parte dei problemi che affliggono la gente nascono dal fatto che i più non sapendo minimamente cosa fare – non sapendo chi sono, non sanno manco cosa perseguire – non risolvono ma imbrogliano, complicano e intrecciano le cose al solo scopo di farsi pagare, tanto in soldi quanto in lodi, per le soluzioni che procurano. Guardatevi attorno: persino gli ingranaggi di quella macchina scalchignata che è lo Stato, in verità persino quelli non risolvono più che non imbrogliano. Lo Stato dipendendo interamente dall'uomo, ed essendo questo già un problema e un enigma per se stesso, quello non può offrire soluzioni che non pongano problemi. Lo Stato è un effetto di cui l'uomo può riconoscere facilmente in se stesso la causa materiale, ma di cui ignora le ragioni, sia psicologiche sia spirituali, che l'hanno messo in piedi.

636.	Sentite, posso dir la mia? Sembra che a breve all'uomo da fare non rimarrà che contribuire alla tecnologia. Ma alla tecnologia, dell'uomo, frega forse quale cosa?

637.	Quelli che oggi tutti chiamano geni, molti di quelli per me non sono che imbecilli. Le magie che tirano fuori dal cappello possono ben apparire soluzioni oggi, ma sono i problemi del domani.

638.	Non illudiamoci! Il favore più grande che uno possa fare all'umanità, se all’umanità si posson far favori, non è quello di inventare cose stratosferiche, né di scoprire quello che la vita ci nasconde – bensì quello di levarsi dai piedi. Quel tale che morì sulla croce contribuì più di ogni scienziato, filosofo, medico, psicologo, matematico che abbia messo piede su ’sta terra. Peccato che quel gesto sia sabotato da chi dell’Uomo invoca giornalmente il nome.

639.	La nostra società progredisce a forza di apparenze. Essa è sostanzialmente basata su di un ordine tale per cui il vantaggio, a parità di condizioni, è sempre accordato a chi appare e superficialmente piace, piuttosto che a chi non si preoccupa che di essere quel che è. Il contributo sociale lo si misura proprio con questo criterio: quello dell'apparenza. Quelli che fanno mostra di essere sono preferiti e senza paragoni più apprezzati di quelli che, di base, sono. È il metro di giudizio che è sbagliato. Vedi le istituzioni in primis, le quali per la maggior parte non sono che apparenza, copertura, inganno, maschere, dietro le quali stanno intenzioni opposte a quello che dichiarano i loro autori.

640.	Dei traguardi dell'uomo, i cosiddetti miglioramenti, gli avanzamenti materiali, gli apporti di bene, le modificazioni in positivo di ciò che è naturale e che dall'uomo sa prescindere, non siano in buona sostanza che peggioramenti, alterazioni in negativo e corruzione latente di ciò che è come un ordine perfetto, immacolato ed eterno; e che l'uomo, pur convinto di far bene, deteriora l'esistenza, lo si nota non appena si fa scorrere lo sguardo su un giornale quotidiano, dove non si trovano che conferme di quello che dico, ovverosia che a furia di magheggi, sotterfugi e colpi di genio, l’uomo provoca problemi ai quali apporta soluzioni, le quali a loro volta causano problemi, i quali sono ovviati a mezzo di rimedi palliativi, che però alla lunga nocciono più che favorire in generale. Ecco l'illusione in cosa consiste: l'uomo si è convinto di cambiare l'esistenza in melius, ma non vede che se questa soffre, essa non soffre che per quella stessa convinzione.

641.	Osserva il modo in cui si evolvono le cose: non vedi che della vita noi non siamo il fine ma strumenti atti a favorire un progetto che è per noi impossibile capire? Di tutto quello che facciamo, il fine non potendo essere in se stesso, né potendo esser circoscritto all'arco della vita di ciascuno, non può che essere qualche cosa di più grande e più complesso… Noi tutti siamo posti a dare luogo, a contribuire alla formazione o allo sviluppo di un che di superiore, la cui vita dipende dalle nostre così come la nostra è dipendente da tutti gli elementi fisiologici che, svolgendo ciascuno la sua propria funzione e perseguendo ognuno il proprio fine, in un moto di incomparabile perfezione fanno sì che siamo vivi…

642.	L'imposizione di un insegnamento parte sempre dalla presunzione di sapere che l'insegnamento, la dottrina o più generalmente la nozione è conveniente che sia appresa, che sia imparata, e che dopo averla appresa chi l’apprende starà meglio che non prima. Ma vi sembra giusto? Vi pare possibile che lo Stato imponga alla gente di sapere? Il processo di conoscenza qui è del tutto capovolto! Partendo dal pregiudizio che certe cose è bene che si sappiano, mentre altre è pur lecito non saperle (e dunque legittimo non insegnarle), del tutto arbitrariamente lo Stato assegna a certe nozioni il rango di “cose importanti”, sebbene di importante esse non abbiano che l'esser state scelte – Dio solo sa come e la Madonna solo sa perché – in mezzo a mille altre che, per ragioni parimenti ignote, sono state o bistrattate o ignorate e così via. Consentitemi: la scuola dell'obbligo è una buffonata, una fonte di problemi mascherata da soluzione. La convenienza o sconvenienza della conoscenza non rivela il proprio volto se non dopo che la si è acquisita; quindi sempre a posteriori, e non mai a priori. (Quando parlo di convenienza mi riferisco al concetto di utilità, e dico che nessuno può sapere quanto utile una certa cosa sia, se non dopo averla provata. Perciò che convenga o non convenga sapere qualche cosa, non lo si può sapere se non dopo averla sperimentata). Ora determinare gli altri, specie se inesperti della vita, ad apprendere certe cose per il solo fatto che son giudicate utili da qualcuno, a me pare che sia un segno di ignoranza: l'ignoranza di chi non sapendo (ma presumendo di saper) cosa sia giusto, si permette di estrapolare dall'infinito mare della vita qualche goccia di sapere da conficcare a forza dentro le teste di altri. Questo fa la scuola dell'obbligo: ritaglia un pezzetto di esistenza e dice: Questo è ciò che è bene che sappiate! Eppure si potrebbe replicare: Dimostramelo. Dammi una prova del fatto che quella cosa è per me buona, e io la prenderò. Ma non fornirmi quella prova, e io sarò in diritto di non impararla.

643.	Se non si fosse ben compreso ciò che penso della scuola – e il diavolo mi porti se ci penso troppo spesso –: non mi è riuscito mai una volta di ammirare o rispettare i secchioni, né mi sono mai permesso di stringere amicizia o di strisciare dietro a chi per essi stravedeva. Anche quando avrei potuto trarne profitto… Meno respiravo quella loro aria rarefatta, tanto meglio mi sentivo. Io non appartengo a nessuna scuola, e se devo dirla tutta, non sopporto manco tanto gli insegnanti. E credetemi, loro certo non mi amano. Tutto quello che so l'ho appreso per amore personale, e non perché qualche bifolco mi ha forzato ad assorbirlo. Ho sempre difeso quello che sentivo, e se avvertivo di essere estraneo a qualche cosa, cascasse pure il mondo, ma col cavolo che la facevo. Ci hanno provato in tutti i modi a farmi piacere mostruosità come Economia Aziendale, Teologia, e poi come si chiama quell'altra?… ah sì, Scienza delle Finanze. Eccettuato quell'anno in cui mi sono rimboccato le maniche per accedere alla facoltà di giurisprudenza, con orgogliosa fermezza ho sempre ricusato di sguazzare in certe porcherie. Come faccia certa gente a farsi piacere certa roba, rimane per me un mistero al limite dell'irrisolvibile. Con tutta probabilità studiano per ovviare a uno scompenso, o per rassegnazione. Ma questa è solo un'altra fragile teoria…

644.	Poche cose sono tanto contrarie a quel che sono io, quanto l’inutile ciarlare, il fracasso delle donne chiacchierone e petulanti, o l’inganno perpetrato da chi presta fede a tutto ciò che è distrazione. E se una volta credevo che ’sto schifo fosse l'eccezione, sono adesso sempre più convinto di essermi sbagliato, e di avere sottovalutato quanto poco profondi e quanto superficiali siano certi uomini. A guardare bene, pare quasi che la vita stessa sia soltanto distrazione. E quanto dico la “vita”, mi riferisco alla vita che ci siamo costruiti e che seguiamo a costruirci a mezzo del progresso. Quanto a questo di preciso, si può dire che sia un concetto falso, nient’altro che uno stupido miraggio... Per carità, non sto mica dicendo che sta andando a monte tutto quanto. Ma l'idea che ci siamo fatti del progresso, è tanto più falsa quanto più si pensa che procede dall’inconsapevolezza di quello che siamo, di quello di cui necessitiamo e, più importante ancora, di quello che vogliamo. Noi parliamo di progresso senza nemmeno accorgerci che stiamo parlando del progresso della società, e non del progresso dell’uomo. In questo senso, progredire senza aver chiarito queste cose, cioè le direzioni e i fini verso cui puntiamo, non equivale a progredire ma a regredire, perché ’sto progresso con sé rischia di portare un peggioramento di tutto ciò che è umano.

645.	Non avendo altri metri per misurar le proprie cose, molti assumono il denaro come criterio per giudicare quel che fanno; pensano di andar bene in proporzione a quello che guadagnano. Dall'essere schiavo, qui il denaro passa ad essere padrone della vita, la quale non procede se non come dice lui. Chi si trova in questa situazione, benché sia ricco, è in verità più povero di chiunque altro.

646.	Non c'è dubbio: la tecnologia rappresenta un'evoluzione delle facoltà umane. In particolare, essa testimonia la propensione che abbiamo di astrarre e di sana pianta generare cose che nella realtà materiale non esistono. La rete che abbiamo costruito e che seguitiamo giorno dopo giorno a perfezionare (Internet), è qualcosa di veramente straordinario, che non trova paragoni nella storia. Nessun popolo ha mai architettato un’opera di queste proporzioni, nessun popolo ha mai forgiato sì potente cosa. Avere la possibilità di accedere al mondo della rete, è un privilegio che persino io non ho pienamente ancora imparato ad apprezzare. Nondimeno, però, sebbene fino oggi il bilancio di questa ragnatela sia rimasto in positivo, ho come l'impressione che le cose non rimarranno così a lungo. Quando provo a immaginare il modo in cui si evolverà ciò che attualmente conosciamo – le macchine, i computer che usiamo, ecc. – mi si proietta sempre un quadro sconcertante, all'interno del quale l'uomo è ridotto a vivere alla stregua di un inconsapevole criceto. Se chiudo gli occhi, mi immagino un uomo il cui fisico è, se non del tutto, quasi completamente debilitato, smagrito, privo di forze, e così tanto indebolito, che più non trova modo di rialzarsi. Sono un catastrofista? Mi immagino un uomo rattristato, e non solo fisicamente ma pure mentalmente immiserito da una tecnologia che lo ha sottratto da quella serie di fatiche che gli sono necessarie per natura. Mi immagino un uomo che non riesce più a rialzarsi, a muoversi a causa del suo non avere più stimoli che lo spronano in tal senso. La situazione più allarmante che riesco a immaginarmi è quella in cui l'uomo non solo non ha più bisogno del mondo dal quale deriva, ma non sa più nemmeno nulla dello stesso, perché a forza di stare in quello virtuale, quello materiale gli è caduto nell'oblio.

647.	L’istruzione pubblica si basa sulla premessa di un uomo imperfetto, acerbo, che abbisogna di essere non solo formato ma anche cambiato in meglio affinché lo stesso non sia di nocumento alla società civile, al sistema… Chi, però, può arrogarsi il diritto di affermare che questo sistema sia più giusto e corretto di quello che sarebbe ove, anziché di uomini sociali, fosse interamente fatto di uomini naturali? Che domande! La scuola ha quel diritto. Anzi, non la scuola, bensì la sua magnaccia: lo Stato.

648.	Uno stato che vieta e impone cosa fare, è uno stato il cui potere deve essere giustificato. C'è un sentore di ingiustizia in ogni richiesta avanzata attraverso la minaccia di una pena. Verso chi può esser castigato, non c'è mai una vera e propria comprensione; e la volontà di chi subisce la minaccia non collimando mai col precetto che si vuol far rispettare, l’uomo subisce spesso una stortura e, come ho detto, soffre l’ingiustizia di quell’atto. Per questo spesso solamente si rispettano i precetti, le ingiunzioni, i comandi, gli ordini, le direttive: perché alla volontà di fare quello che è vietato si antepone la paura della punizione. È solo quando la volontà è abbastanza forte da sottomettere la paura, che il precetto può essere ignorato. Ciò però non toglie che chi infonde la paura deve spiegare perché minaccia e infligge delle bene. Ma se si scava bene a fondo di chi guida in questo modo, se ci si spinge a ricercare la ragione di questa violenza, si trova uno scompenso che pretende un riequilibrio attraverso l’uso del potere. Molto spesso, si tratta di frustrati che minacciano una punizione per compensare a carenze personali. Sottomettendo gli altri, elevano se stessi.

649.	La tendenza a riflettere uno stereotipo, è una confusione generata dall'essere stati troppo lungamente e troppo inconsapevolmente esposti ha detto stereotipo. Dal canto mio credo che persino i princìpi spesso, non essendo che cliché, ti costringono a fare cose che altrimenti non faresti. Tu dici a te stesso: Io faccio questa cosa perché sono un uomo di principi. Peccato, però, che se non conosci la buona donna che ha partorito quel principio che tu segui, il tuo comportamento non è né da ragione né da intelligenza retto, ma per imbecillità formato. Detto in più semplicemente: ad agire sempre per principio, diventi il principe dei figli di…

650.	Gli anziani sono sempre pronti a giudicare aspramente le generazioni che seguono la loro, e non sembra essercene uno che non creda che la vita, la società, la politica, la musica, la filosofia, la letteratura siano state spogliate di qualche loro qualità fondamentale. Nessuno di loro si astiene dal puntare il dito contro i giovani, né si guarda dall’accusare la gioventù di aver rovinato le cose, la vita, il Paese… Tutto è andato perso, dicono, non ci sono più i valori di una volta. Forse dimenticano di essere stati essi stessi giovani, e di aver contribuito a cambiare le cose in misura non minore rispetto a come le stanno cambiando quelli che sono giovani adesso. Tutto il loro risentimento nasce dal ritrovarsi parte di un mondo che non hanno più voglia né forza di cambiare. Ma per questo il modo deve fermarsi e rimanere come lo hanno fatto loro? Gli uomini si sono sempre trovati in un rapporto di naturale opposizione con ciò che gli sta attorno, e hanno sempre trasformato l'esistenza secondo ciò che hanno sentito e immaginato. Dopo tutto, per certi versi la vita non è altro che un reagire, un ribellarsi, un combattere quello che ci viene da fuori allo scopo di renderlo più simile a ciò che abbiamo dentro.

651.	Gli uomini preferiscono lamentarsi e puntare il dito contro il mondo piuttosto che domare e governare i loro sentimenti. Ordinariamente, sono più inclini a sfogare che non a dominare le emozioni. Ogni volta che si sentono offesi, cercano con rigorosa osservazione dove sia il responsabile delle loro sofferenze, quando la saggezza consiste per l'appunto nel contrario, cioè nel ricercare all'interno di se stessi le cause che li infiammano, che li adirano, che li fanno arrabbiare, ecc. La maturità passa anche da questo: dal chiudere gli occhi e dal cercare in sé la ragione di quello che si prova.

652.	Solamente perché una cosa è generalmente reputata desiderabile, ciò solo non basta perché sia individualmente desiderata, ancorché spesso il fatto stesso di essere assolutamente voluta, suscita il bisogno di acquistarla, poiché sulle nostre scelte influisce l'opinione altrui, e tanto da sostituirsi a quelle. In questi casi, noi scegliamo non in base a quello che vogliamo, ma in ragione di ciò che siamo persuasi di volere. Così il bisogno non nasce che dall'esser pecore, dall’andare dietro a quelli che ci stanno avanti. Ergo, noi creiamo a noi stessi dei bisogni, delle necessità, dei fardelli, che altrimenti non avremmo.

653.	Sono sempre stato convinto che ognuno di noi sia condizionato dalle circostanze che egli vive. Il quartiere in cui cresce, le persone colle quali si rapporta, le parole che ascolta… È  impossibile rimanere impermeabili a questo genere di cose. In fondo, ciascuno è le circostanze che ha vissuto. E forse anche questa mia stessa convinzione nasce dall'essere io stesso stato esposto a dalle idee, o dall’avere sviluppato un’avversione per l’opinione opposta.

654.	L’esser ricchi è fuori dubbio qualche cosa di desiderabile. Ma anche l’esser poveri ha certi vantaggi. Per esempio, se sei povero non devi fare tutte quelle stronzate che i ricchi si sentono costretti a fare per il solo fatto di avere un’esagerata quantità di soldi appisolati in banca, come andare a quelle stupide feste agghindati con quegli stupidi vestiti… Troppo spesso al sopraggiungere della ricchezza la saggezza va a farsi benedire.

655.	For everyone who turns out to be a big winner, there are thousands of losers.

656.	Uno deve pur sapere ciò che vuole, perché a non sapere quello che si vuole, si finisce ad ignorare quello che si deve, e ignorando quello che si deve, ci si ritrova a fare quello che vogliono gli altri. Forse esagero, ma l’incertezza circa ciò che ognuno crede essere bene per se stesso, unitamente alla mancanza di determinazione a conseguirlo, credo sia la ragione del successo dietro ad ogni esca che si getta nel mercato. Ogni volta che una moltitudine perde il suo sentiero, si presenta del tutto tempestivamente un condottiero vestito da eroe che, facendo leva su qualche improbabile ragionamento, o segreto, o magia, rinfranca gli animi e riaccende le speranze dando chiare indicazioni in ordine quello che bisogna fare. Come se ci fosse una cosa giusta da fare… L’enorme sproporzione tra la posizione di chi spiega e di chi ascolta, gravita tutta quanta attorno alla percezione dello status che uno occupa rispetto all'altro. Mentre uno è socialmente riconosciuto come “esperto”, l'altro si crede “non-esperto”. Ed è soprattutto in ragione di questa percezione che il mercato prende corpo e regola gli scambi economici: in base alla percezione del valore che la massa trova in pochi altri.

657.	Solo chi è ricco può permettersi il lusso di sminuire l'importanza del denaro, e tanto è vero quel che dico, che la condizione per disapprovare l'uso del denaro in generale è proprio il fatto di possederne tanto da non sentirne il bisogno, e per conseguenza l’importanza.

658.	Se la specie di uomo che fino ad oggi ha primeggiato è quella che ha più perfettamente saputo sfruttare gli artifici, le falsificazioni, le menzogne, ciò è potuto accadere perché gli uomini sono suscettibili ai simboli, alle favole, alle storie, e si lasciano incantare sognando ad occhi spalancati. Se la società è un conglomerato di frottole mascherate da verità, una brutta signora impiastricciata con ogni genere di trucco, bisogna ricondurlo al fatto che in radice è stata sempre, fin dal principio, falsa. Se ciò sia un bene o un male, non mi spingo a dirlo. Mi limito solo a considerare che i rapporti che tengono gli uomini legati in questo modo, sono però fatti di una sostanza evanescente, una sostanza che intanto tiene uniti, in quanto non viene scoperta. In altri termini: le maschere hanno valore finché non le si scopre.
 
O mio Dio!

659.	Quanto è vera quella frase per cui “il regno di Dio è dentro di voi”. E quanto è patetico chi, conoscendola e ripetendola, va a cercare tale regno in Chiesa! Con occhi bendati si aggira per il mondo dicendo “io ci vedo”.

660.	Se è vero che lo sfruttare spregiudicatamente l'altrui speranza a proprio vantaggio è un'azione vergognosa e disumana, allora la Chiesa è disumana e vergognosa. “Destare e sollevare speranze arraffando soldi ed accrescendo in potere”: non potrebbe esser questo l’oggetto sociale dell’impresa del Signore? Quanto più infiamma gli animi e nutre le speranze, tanto più consenso e quindi più potere prende. Questo è chiaro. Ma a tal proposito vorrei fare una domanda: perché se a tale impresa mi ci dedicassi io, verrei accusato di frode, mentre se lo fa un’organizzazione come quella non piovono che applausi? Per trovare la risposta consiglio sempre di andare in pellegrinaggio alla grande Casa del Potere, sul portone della quale si trova inciso a grandi lettere: Se abiti qui, puoi fare quel cavolo che vuoi. Ma allora... allora forse occorrerebbe trascinarli veramente in tribunale questi destri carpitori di credulità popolare, se non fosse che lo Stato è esso stesso loro succube. Timido timido è lo Stato in questi casi: ha timore di essere abbandonato, non è capace di farsi credere, non è capace di farsi valere, e non è manco buono farsi rispettare, questo mezzo laico! Cosa bisogna fare perché cominci a vedere con gli occhi? Bisogna forse rompergli le orecchie?

661.	L’abito non fa il prete, ma molto spesso capita che faccia, giustifichi e salvaguardi il pedofilo.

662.	Ultimamente si assiste a nuovi e sempre più bizzarri tentativi di esegesi della Bibbia. Si va a ripescare in quella lingua un significato nuovo (ma in ogni caso diverso da quello che le molteplici traduzioni hanno conferito alle parole che in quel testo noi leggiamo), e sbizzarrendosi a compiere esercizi filologici, ci si fa venire la pelle d'oca ammirando il quadro che esce dalle ultime teorie. Una delle quali pretende di leggere tra le righe della Bibbia la conferma del fatto che l'uomo proverrebbe da un pianeta lontano, o forse dallo spazio, se non addirittura dal gioco di qualche essere gigante, sconosciuto, forestiero, extraterrestre. Una afferma addirittura che degli alieni sarebbero venuti sulla Terra, avrebbero mescolato qualche loro sostanza, e avrebbero così messo al mondo il primo uomo; il quale, non potendo però star da solo, li ha obbligati a concepire un altro essere: la donna… 
Adesso, senza entrare nel dettaglio di queste follie, e senza arrovellarsi per capire cosa ci sia stato scritto negli originali testi dell’Antico Testamento, ci si può comunque fare una domanda. I dubbi e le infinite perplessità che tali testi sollevano, assieme coll'impossibilità di univocamente interpretarli, non è motivo sufficiente a considerarne degradato il valore a livello di mera poesia? Non li si deve considerare importanti, essenziali, ecc. nei limiti in cui piacciono? Oppure ci si vuole ancora illudere che contengano verità che in loro assenza non si potrebbero trovare? Quante verità dovranno ancora essere estratte dal mistero della Bibbia prima che ci si convinca che sono imbarazzantemente troppe e troppo contraddicenti perché la si smetta di cercare? Presumibilmente il testo all'inizio era uno, e uno era il suo messaggio; ma – si sa – gli uomini essendo tanti e volendo ciascuno vederci qualche cosa, accade che il vecchio viene progressivamente sostituito dal nuovo; e siccome ciò che era vero prima, non lo è più adesso, di volta in volta si determina la necessità di inventare qualcosa che tenga il luogo di ciò che vi era prima. Ecco dunque che nel grande bosco della teologia come funghi spuntano sempre nuove verità, sempre nuove interpretazioni…

663.	Quell’opinione dei plebei, che esiste un Dio fatto e finito, in tutto e per tutto somigliante all'uomo, nasce dalla intramontabile inclinazione a credere assoluto ciò che è ovviamente (ma forse non così ovviamente) relativo. Perché… dai, come fai a pensare di poter concepir le cose in maniera perfettamente identica agli altri! Tutti aderiscono attorno al concetto di Dio, si trovano d'accordo nell'affermar che esiste un solo ed unico Dio, che dice e vuole questa e quella cosa; ma inevitabilmente ciascuno lavora di propria immaginazione costruendo, nella sua propria testa, l'immagine di un essere divino che benché possa assomigliare a quello che si trova nella testa altrui, resta nondimeno peculiare e relativo al modo che lui solo ha di concepire le cose. Perciò benché siano tutti convinti di parlare del medesimo concetto, in verità ognuno s’immagina una realtà diversa da quella e che si immaginano gli altri. Quindi è evidentemente impossibile credere in un solo dio, se non convincendosi dell'assolutezza di quell'essere (di quel concetto...). Uno non può credere a una cosa del genere, se non illudendosi che il dio che si rappresenta, sia universalmente concepito nel modo in cui è da lui stesso concepito, e che di esso tutti abbiano un'idea perfettamente corrispondente a quella che lui stesso si è formato. È anche per questo che le religioni monoteistiche, cristianesimo in testa, fanno un gran bell’uso di simboli: devono continuamente imprimere nella mente dei fedeli l’immagine di un certo Dio (con la barba, con i capelli lunghi, sofferente, pelle e ossa) che senza tale forza simbolica non si manterrebbe in vita che per poco tempo: perché ognuno prenderebbe a raffigurarselo come crede, perché sorgerebbero dispute e dissidi intorno a cosa è cosa. Dio, come simbolo di aggregazione, Dio come concetto, verrebbe meno, e la religione andrebbe a pezzi. I fedeli devono costantemente essere affascinati e traviati a credere in un solo e unico Dio. Ecco qui la genialata della Chiesa: quella di indurre la gente a credere di credere nel Dio in cui credono gli altri, sì che nessuno abbia interesse a confrontarsi su ciò che gli altri credono.

664.	A completamento della digressione di cui sopra, aggiungo che, per quanto mi riguarda, non mi è dato immaginare o in altro modo formarmi l'idea di un dio che rimanga circoscritto entro confini o materiali o metafisici. Ogni cosa avendo i suoi confini, ne segue che rimuovendo quel confine, quella forma, si cade nella forma che la contiene; rimuovendo la quale si ricade in quella superiore e così via. Eliminando i confini delle cose, si giunge a trovare lo spazio infinito, sterminato. 
Niente potendo effettivamente finire, o sparire, niente può affettivamente smettere di essere. Il tutto è perenne, non finisce mai; ma essendo soggetto a cambiamento, noi non riusciamo a percepire le cose come perenni. Ogni cosa si trova in un costante stato di trasformazione, in un processo in cui di continuo passa da una forma all'altra. Ma per il modo che abbiamo di percepire il tempo e lo spazio, a noi appare che le cose muoiano, scompaiano, cessino per sempre di esistere. Il che è falso. Se si osserva, si vede che ogni cosa fa parte di un’altra più grande, e si vede che mai niente è veramente morto, né mai niente è veramente terminato, poiché il cominciamento di ciascuna non è che la conclusione di un'altra, la quale è a sua volta cominciata sul finire di un'altra ancora, e così via. La vita è un processo infinito, interminabile, inarrestabile di cose che si modificano e si mescolano a vicenda. Ora in questo quadro così meravigliosamente eterno, dove tutto è sempre stato, ancorché mai nella stessa medesima forma: in questa cornice così aperta, mi si dica come ci entra l'idea di un dio che dal nulla si mette a creare le cose? Dove mai lo si dovrebbe collocare? In quale genere di spazio? In quale frazione di tempo? La pretesa di rappresentare – e spiegare logicamente! – un dio che dà vita alle cose materiali, le cose che ci cadono sotto i sensi, che ci pervengono dal fuori, contemporaneamente ammettendo che lo stesso è tutte le cose, si trova in tutte le cose, e così via, è un’idea che non trova alcun senso logico, un’idea che si ritiene vera unicamente per paura che sia falsa, e una contraddizione in termini, se si preferisce. O si dice che Dio è tutto, e che va oltre il tempo e lo spazio, oppure si afferma (come si fa da migliaia di anni) che Dio si è nel tempo manifestato ed ha creato tutte le cose. Perché – non c’è bisogno di dirlo – se Dio è tutte le cose, non può creare qualcosa – almeno non senza eliminarsi, non senza smettere di essere tutte le cose e degradare lui stesso a qualcosa che sta dentro tutte le cose, cioè una mera parte del tutto. Non è possibile togliere qualcosa dal tutto: perché a sottrarre qualcosa al tutto, cosa ne esce se non un altro tutto dentro il quale resta quello che si è tolto? Io Dio non lo riesco a concepire se non come quel tutto qui descritto, cioè come assenza di forme, come ciò che sta al di là delle forme, al di là del tempo, al di là dello spazio, e che è tutte queste realtà allo stesso tempo. E non altrimenti.

665.	Continuo a ripromettermi di non pensarci; ma quando, ancora oggi, a dispetto di tutto quello che è stato detto, sento affermare che la volontà di Dio è stata accuratamente racchiusa in quel testo che si chiama Bibbia, e che, per tal ragione, tale testo dev’essere considerato sacro ed inviolabile, onestamente non so più se ridere o se mettermi a piangere. Perché passi che ognuno è libero di credere a ciò che vuole, ma come si fa ad ingoiare una verità che esala un sì cattivo odore? Questo punto di domanda si ingrandisce se il pensiero sopraggiunge a evidenziare che è impossibile che un testo conservi inalterato il suo significato originario. Dunque diciamolo ancora una volta, come se non fosse mai stato detto prima, che l’inevitabile cambiamento cui è soggetta ogni lingua, il sempre diverso significato che le parole assumono col volgere degli anni, l’arbitrario e pericoloso lavoro di traduzione che dei testi viene fatto, l'influenza che per opportunità esercitano gli uomini di chiesa, assieme agli innumerevoli errori che si accavallano e si moltiplicano vicendevolmente, rendono pressoché impossibile, anzi assolutamente impossibile, sotto ogni rispetto, che la volontà divina sia prima impressa e poi trasmessa a distanza di anni per mezzo della lingua, parlata o scritta che sia. Lingua che, tra l’altro, se già riesce a malapena a comunicare la volontà umana, figuriamoci quanto possa essere capace di trasmettere quella divina! Tutti sanno che ogni lingua è destinata a mutare, arricchendosi o impoverendosi di tutte quelle espressioni, locuzioni, vocaboli, che il parlare popolare e quotidiano con grande inventiva mette a frutto e pesca da altre lingue, le quali sono parlate da altri popoli, i quali sono a loro volta influenzati da una serie infinita di circostanze, come il clima, il cibo e quindi il buono e il cattivo umore… Non serve fare lunghi elenchi per capire che se Dio avesse creduto possibile riferire agli uomini le sue proprie volontà, non avrebbe potuto scegliere strumento peggiore della lingua scritta. Dunque o Dio non ha mai impresso alcuna volontà nella Bibbia, o se l’ha fatto era talmente ubriaco da essersi dimenticato di considerare quello che nemmeno un rimbambito come me non riuscirebbe a dimenticare, cioè che benché siano uguali per tutti, le parole non producono lo stesso effetto in tutti quanti, perché variano al variare di chi legge o di chi ascolta, sì che non puoi illuderti di far nascere la medesima idea, o comunicare lo stesso concetto, né tantomeno aspettarti la medesima risposta, se presenti lo stesso testo o se più in generale parli a due persone diverse. Indipendentemente dalle parole, espressioni o frasi che usi, le idee variano a seconda di chi le legge. Quindi che illusione è mai quella secondo cui la volontà di Dio è contenuta nelle pagine di un libro in continuo mutamento?
Questo che ho detto in ordine all’impossibilità, ovvia e naturale, per un Dio di trasmettere e fare intendere universalmente la sua volontà con la parola, lo avevo già detto in riferimento alla comunicabilità delle idee e dei concetti fra gli uomini in generale; uomini che non hanno modo di capirsi pienamente fra di loro, in quanto che le parole, benché siano formalmente uguali, siccome contengono in sostanza l'esperienza che ciascuno vi associa nel corso della vita, avviene che ogni parola, termine o espressione non può che risvegliare ricordi, idee, sensazioni, passioni, reminiscenze che variano – se poco o tanto non importa – da uomo a uomo.

666.	Posto che il modo che ciascuno ha di rappresentarsi i fenomeni dell'esistenza è differente da quello in cui se li rappresentano gli altri, come si può anche solamente pensare che Dio sia fatto a immagine e somiglianza dell'uomo, se di quest’uomo ciascuno ha una sua propria idea, e ad esso guarda con i suoi propri occhi? Io posso senza dubbio concepire un Dio nella mia mente, posso rappresentarmelo con certe fattezze, poteri, facoltà, virtù, inclinazioni varie, ma ciò non toglie che l'immagine che io mi rappresento non ha modo né ragione di essere considerata perfettamente uguale a quella che concepiscono gli altri. Come non so se la percezione che io ho di un colore sia conforme a quella che il mio vicino di casa possiede (io potrei chiamare arancione ciò che lui chiama verde, o viceversa), così non so nemmeno se il concetto di Dio che mi sono formato io, sia o meno conforme a quello che hanno sviluppato le persone attorno a me. Figuriamoci quelle che stanno a migliaia di chilometri di distanza!… Dico di più. Non solo non posso sapere se la mia idea corrisponde a quella di chiunque altro, ma non posso nemmeno assicurarmi se questo Dio abbia per me il valore e il peso che ha per gli altri. E però non potendo veramente sapere, posso solo ipotizzare che si parli dello stesso dio. E voi vorreste vendermi cosa? Un Dio assoluto? Ma assoluto per chi? Per me o per voi? L’idea di Dio è assolutamente relativa a chi la concepisce. Dite di no? Dite che la si concepisce tutti alla stessa maniera? Bene, ma così facendo ammettete che le vostre idee sono diverse dalle mie, il che è proprio ciò che dico: cioè che non c’è uomo che abbia le idee di un altro uomo. E siccome di Dio nessuno ha un’idea perfettamente uguale a un altro, come può esserci un solo ed unico Dio, dico un Dio che sia per tutti uguale? In qualsiasi modo la giriate, siete in scacco matto.

667.	Del dio del Cristianesimo si può dire quello che si dice di tutte le cose sensibili, cioè che dipende interamente ed è fondamentalmente determinato dal modo, dalla frequenza e dalla prospettiva in cui lo si concepisce e recepisce. Nessuno nasce con Dio in testa. Di questo un cristiano si forma un concetto in ragione delle storie, immagini, figure, discorsi, dipinti, prediche che gli vengono inculcati. Resta così spiegato che il concetto di Dio coincide colla rappresentazione che ad un cristiano è cagionata dalle infinite influenze e suggestioni che riceve.

668.	Dichiarando che le sue parole sorgono da Dio, e presentandosi in qualità di portatore di verità ultraterrene, il prete inganna nella speranza di una vita oltre la morte. Alla stregua di un spietato businessman, egli prospera promettendo l'inestimabile a chi vive di speranze, facendosi pagare e stimare in quanto “uomo che sa far del bene”. Ma qual è il bene che sa fare? Certo non favorisce quelli che lo seguono, ma se stesso, recitando la commedia dell'uomo che si spende, che presta soccorso, che guarisce e consola, che lenisce le ferite, che porta la pace… Tutte cose che tutti posson fare senza essere preti. La sua vita dipende dall'altrui convincimento della sua indispensabilità.

669.	Non solo Dio ma tutto ciò che è astratto non esiste per se stesso, ma è di puro conio e provenienza umana. È l'uomo e solo l'uomo l'eterno creatore, l'artista, il ponte di collegamento tra il non-essere e l’essere; il generatore e inventore di tutti gli dei. Questo è chiaro. Ma non credere a Dio ignorando che Dio procede dall’uomo, e non viceversa, è un pervertimento che porta a idolatrare entità che, benché non si chiamino Dio, divinamente son trattate nondimeno. Il che è tanto patologico quanto essere cristiani.

670.	Le religioni sono state usate come strumento di dominio degli uomini, e poco o nulla hanno fatto per lo spirito umano. D’altra parte, che c’azzeccano le religioni con lo spirito? A ben guardare, si vede che non c'entrano nulla, si vede che son false le pretese di contare come allevatrici di spirito. Una religione che difende e proclama dogmi e precetti e comandamenti inviolabili, non ha ragione di porsi come culla dello spirito. Tutt'al più può agire come incitamento alla castrazione. Non so se rendo l’idea… 

671.	A ragione è stato detto che l'uomo quando perde la fede in Dio comincia involontariamente a credere a qualsiasi cosa, inventandosi nuovi oggetti di fede. ecc. Essendo incapace di non credere, l’uomo è senza Dio costretto a inventarsi nuovi idoli, nuovi oggetti di fede, nuovi dei. Egli insomma diventa inconsapevolmente religioso, anzi torna a essere religioso, ancorché l'oggetto o gli oggetti della sua fede siano diversi da quelli che con sé teneva quand'era in Dio credente.

672.	L'errore del Cristianesimo (uno dei tanti invero) consiste nell'aver voluto ridurre a un Essere onnipotente la sconfinatezza dell’esistenza, introiettando nella psicologia dell'uomo occidentale l'idea di un ente circoscritto e dotato di capacità soprannaturali, dall'esercizio delle quali dipende non solo il destino che ci si prepara a vivere di qua, ma anche quello di cui si farà esperienza al di là di questa vita. Questa religione, capitanata da lupi che si aggirano in veste di agnelli, benché riesca ancora a sedurre coloro che sono inclini a credere alle fandonie che racconta, nondimeno pianta tutti in asso quando si è sul punto di crepare. Perché per bigotto che possa essere, quando si trova in prossimità della morte, l’uomo si tuffa in uno stato psicologico straordinariamente diverso da quello che nella tranquillità della vita suole sperimentare. 

673.	L’uomo è giunto a nascondere a se stesso quella complementarietà che si trova naturalmente in tutte le cose, e che costituisce il fondamento delle religioni orientali, per cui non puoi sopprimere il male se non disilludendoti di rappresentare solo ed esclusivamente il bene, laddove l'occidentale – Dio solo sa come – è giunto a persuadersi di rappresentare unicamente il bene, mentre gli altri sono il male. Chiedete a qualunque occidentale se crede onestamente di essere cattivo, malvagio o maligno, insomma se ritiene di causare e procurare al mondo egli stesso quelli effetti che suole per cultura riassumere sotto la parola Male, e vedrete che se non vi risponderà di essere portatore di bene, non sarà se non con gran fatica che ammetterà di procurar del male. In questa parte del mondo gli uomini sono affetti da quella malattia che si chiama convinzione ferma di esser giusti.

674.	C'è questo dibattito, per me completamente privo di fondamento, che va avanti da chissà quanti secoli, al centro del quale si trova la questione più facilmente risolvibile che si possa dare: Che cos'è la fede? Oh, che domanda profonda, che questione radicale! Che cos'è la fede… Come si manifesta, come nasce, come si presenta? E mille e più di mille questioni e sottoquestioni che, chissà per qual motivo, pare debbano avere una spiegazione causalmente connessa a Dio, una spiegazione che riallacci l'uomo alla religione cristiana! Santo cielo, a sentire certi discorsi viene spontaneo mettersi le mani nei capelli. Che cos'è la fede… Dio ci aiuti! Preti e teologi che parlano profusamente intorno a un tavolo di marmo di Carrara, con croci d'oro appese al collo, occhiali di Hermes e guardie del corpo che li attendono fuori dalla porta (chiusa a chiave) per scortarli in Mercedes fino a casa. Che cos'è la fede... Venite, entrate nella casa del Signore, amministrata da un'organizzazione più opaca dell'acqua di uno stagno paludoso e presidiata da avvocati del diavolo pagati fior fior di quattrini. Che cos’è la fede… Cominciate a rassegnare tutti i vostri privilegi, le vostre caste, i vostri discepoli, i vostri tesori; aprite i vostri archivi, e poi forse possiamo seriamente incominciare a capire cosa sia questa benedetta fede. Aboliamo il catechismo, la messa domenicale, i confessionali, incominciamo a far leggere la Bibbia ognuno per proprio conto, tappiamo qualche bocca troppo vogliosa di parlare, e poi vediamo se tra un secolo o due esiste ancora l’imprescindibile necessità di parlare della vostra fede. Vediamo se tra un secolo esiste ancora la fede nel vostro Cristo Signore. 
Amen.

675.	Il cristianesimo ha perduto – finalmente perduto! – la qualità che forse più d’ogni altra rende giustizia all'esistenza di una religione: il suo valore iniziatico. Chi obiettasse che il battesimo svolge proprio una funzione iniziatica, non potrebbe non considerare che tale rito è stato dall’intelligenza, o se vogliamo meglio dire, dal disincanto generale, quasi completamente svuotato del suo valore spirituale, di esso infatti non rimanendo altro che una mera formalità, o obbligo morale, o civile, ma certo non religioso. Nessuno sente più il valore del battesimo, tanto che se lo si eliminasse, nessuno mai lo piangerebbe.

676.	La religione, perché sia genuina, non può essere né imposta né insegnata: essa deve sbocciare con la spontaneità di un fiore su di un ramo. Spiritualmente parlando, ciascuno contiene al proprio interno il seme di tutte le possibili religioni, ma questo non può né crescere né ben che meno dare frutto, se dall'esterno è imposto un insegnamento circa come si dev’essere. A me non sembra di dire nulla di sconvolgente quando affermo che ciascuno deve poter creare la propria religione, che ciascuno deve poter coniare i propri precetti, le proprie regole, il proprio codice di comportamento, facendo perno sulle lezioni che abitualmente trae, non dagli altri, ma dalla precisa osservazione di quelli che sono i suoi propri sentimenti, impulsi, istinti e più in generale ancora dalla sua propria esperienza. – Cos’è che mi fa soffrire? Cos’è che mi rallegra? Quante verità ho trovato ieri, e quante ne troverò oggi? Che lezioni ho tratto dalla mia esperienza? Quali posso insegnare? Sono estendibili a tutti e valide in tutte le circostanze? Voglio essere la regola oppure l'eccezione? Cosa è per me davvero necessario? Posso rinunciarvi? Come mi fa sentire? Sono pronto a rischiare? A quali condizioni? Che cosa è che mi fa battere il cuore? e che cos’è che me lo spegne? Che cos'è che amo veramente? Che cos'è che non posso non fare? A cosa non rinuncerei per nulla al mondo? Verso quale direzione punta il mio destino? Verso cosa inclina la mia volontà? Cos'è che voglio? E che cos'è che mi son persuaso di dover volere? – Non c’è risposta che non nasca da una domanda.

677.	Quanto sia nocivo il dogmatismo cristiano lo si intuisce non appena si pone mente al fatto che il fedele porta questo appellativo in virtù (in virtù: che espressione azzardata!) della guerra che combatte contro tutto ciò che è opposto al cristianesimo, tutto ciò che il cristianesimo giudica maligno. La sua vita è lacerata dal micidiale terrore di violare i fondamenti del suo credo. Come chi fosse forzato a camminare sopra uova cariche di chiodi, così vive il fedele – col terrore di peccare. Ma come si può vivere a ’sto modo?! Come è possibile non rivoltarsi contro a tutto ciò? E soprattutto: perché abbandonarsi a tali perversioni? Mancano le palle…

678.	Come sia possibile che ancora oggi, anno 2018, si cada come polli nelle trappole dei preti senza dubitare dell’ipocrisia dei loro insegnamenti, o senza voler evadere dalla prigionia di quei decreti, non ce lo si immagina se non riflettendo sul fatto che gli uomini sono vere e proprie spugne: non soltanto pecore, ma vere e proprie spugne, le quali assorbono ogni sorta di liquame lor si offra. Fino a quando non diventano liquame loro stessi… 

679.	Ma quale moltiplicazione dei pani e dei pesci! Secondo i Vangeli, Gesù il pane si è limitato a spezzarlo e i pesci a distribuirli. Non ha moltiplicato un cavolo di niente! Dove sta il miracolo dunque? Da nessuna parte. Ergo? Se non c'è nessun miracolo… te lo devi inventare, perché altrimenti chi ti ascolta mentre parli? E allora ecco che, quasi per magia, Gesù si trasforma in una sorta di mago capace di moltiplicare il cibo. Ma quando mai!…

680.	Non ricordo bene come sia posta la questione dell'esser l'uomo degradato rispetto allo stato primitivo, e dell’essere corrotto o pervertito dalla società in cui vive, ma questa questione corrisponde pienamente a quella presentata dalla dottrina cristiana. Una dottrina che ha però questo difetto: non si limita a riconoscere la cosa, ma pretende di essere la soluzione al problema. Il cristianesimo ha la pretesa di essere l’antidoto ai mali del mondo, lasciando tuttavia di considerare che di tale perversione è esso stesso causa. C'è una contraddizione straordinariamente evidente tra il messaggio espresso nella Genesi e tutto il resto dell'Antico Testamento. Evidenziando il pervertimento della natura umana dallo stato primordiale, la Genesi sembra quasi non avere nulla a che vedere con tutto ciò che segue. Il Testamento Antico riporta scene di guerra, omicidi, genocidi, spedizioni, massacri e così via, mentre la Genesi dipinge ciò che l'uomo era, e che per sua colpa è condannato a non poter esser più. Mi si chieda: Dove sta la contraddizione? Risposta: Leggete questa diavolo di Bibbia.

681.	La religione cristiana ha degradato il concetto di Dio a entità sensibile, un’entità calcolabile, che di quando in quando “appare”, laddove Dio è in verità un concetto che esprime e rappresenta ogni cosa, ivi compreso il soggetto che lo pensa. È su quest’orrida falsificazione che la Chiesa ha costruito la sua casa, instillando la paura della morte, dell’aldilà… Che cos'è l’aldilà? Uno spaventapasseri inventato da uno che stava al di qua. Non c’è nessun “aldilà”. C’è solo il ritorno che l'uomo fa a tutte le cose nel momento della morte, il ritornare ad essere ogni cosa, il tutto. Quando una cosa o una persona perde la sua identità, essa torna a ricongiungersi col tutto. Come un fiume, gettandosi nel mare, perde la sua identità di fiume, così l'uomo, entrando nella morte, perde la sua identità di uomo. Perdendo la propria identità, uno non smette di essere, ma torna ad essere tutto. Il paradiso, l'inferno, il purgatorio: queste concezioni non sono assurde nella misura in cui si riferiscono alla vita, cioè a condizione che rappresentino gli stadi della vita; mentre diventano ridicole quando sono applicate alle sorti che si posso subire nella morte.

682.	A tenere in vita il cristianesimo (questa loggia di mafiosi dello spirito) c’è l'imbecillità di quelli che hanno paura – dico paura! – di capitare all'inferno una volta che saranno morti. Quanto poco profondo devi essere per temere queste cose?! Di che malattia deve soffrire chi all'amore per la vita antepone il timore della morte? Ma che dico della morte: questa gente teme quello che si trova dopo la morte: come se ci fosse un luogo fisico… Non hanno ancora imparato a prendersi sul serio, e dopo duemila anni sono ancora addormentati nello stesso imbarazzante sogno. 

683.	Inconciliabilità tra cristianesimo e scienza. Artata, artificiosa benevolenza della chiesa per la scienza. Solo frottole dettate dall’insostenibilità di certe cose. Problema della chiesa: non si può difendere l'indifendibile, non si può negare l'innegabile. Quindi cosa si fa? Si cambia leggermente la religione per farla coesistere con la scienza.

684.	Quello che mi affascina della chiesa, è che sa persuadere la gente (ma lasciamo stare che genere di gente…) circa la sua coincidenza col messaggio di Cristo, sebbene sia essa stessa quanto di più anticristiano uno possa immaginarsi, anzi essa è il superlativo dell'anti-cristianità. La chiesa è un macellaio che la domenica scende in piazza a manifestare coi vegetariani. Tutto in lei parla in un senso opposto a quello delle sue parole; non c'è prete che razzoli il messaggio del Vangelo, né si trova papa che non giochi col potere. La più grande obiezione contro il Papa? Tu sei potente…

685.	Perché, suvvia, che cos'è Dio? Qualunque giovane si metta a considerare questo concetto al netto delle immagini che gli sono state associate nella storia, deve ammettere di non sapere affatto cosa sia, e deve considerare che possa o debba essere qualcosa di diverso da ciò che gli hanno presentato. Ma cosa? Che cos'è questo Dio? Questa è la questione sulla quale ognuno arranca. Ci si inganna se si cerca una risposta oltre i propri confini, se si cerca Dio in questa o quella cosa. Se tale concetto non è morto, Dio lo si deve intendere come tutte le cose. Ma il conoscere questa proposizione, l'averla sentita mille volte, non è lo stesso che il capirla, che il vederla, che il sentirla propria. Non basta lasciarsi persuadere dalle parole degli altri per sentirle dentro di sé: occorre pervenirvi da se stessi.

686.	Disconoscere la propria causa quando l'effetto merita l'applauso, sgattaiolare nella notte quando il mondo vuole darti luce. Dove trovare un uomo del genere? Indizio: non in Vaticano…  

687.	Ciò che non vogliamo sentire, è ciò che più attentamente dovremmo ascoltare. Certe parole pizzicano così violentemente le corde la nostra anima, che vorremmo non sentirle… Ma una corda troppo tesa ha in destino di spezzarsi…

688.	Quand’anche fosse dimostrato che il Papa è effettivamente guidato da oneste intenzioni, e che in verità non è – come sono convinto che sia – un uomo in maschera, un attore hollywoodiano impegnato a recitare la commedia del santo, si dovrebbe ancora risolvere questo importante punto interrogativo: Chi ha detto e chi può dire che i suoi propositi siano nel segno del bene assoluto? Quest’uomo ha imparato a farsi piacere, a farsi volere, a farsi rispettare, a farsi amare, rendendosi per giunta immune alle questioni di ordine penale, alla giustizia dello Stato… Egli è l’intoccabile… Esercita la sua influenza con la naturalezza di un bambino. Ma guardate, guardate quant’arroganza si nasconde sotto quell’affettatissima innocenza!

689.	Testimonianza, fede, Dio, Maria, Cristo, figliolo, preghiamo, giungere le mani: sono tutte parole che suonano poeticissime, eleganti, e forse pure affascinanti al nostro orecchio, e non per altra ragione che perché risvegliano le emozioni che ci hanno suscitato da bambini. E questa causa è vera, anche perché tali parole non hanno alcuna influenza sopra chi non è mai stato esposto a quella religione, o se ce l'hanno, non ce l'hanno che per infantili circostanze, cioè per cose occorse quando poco si sapeva e tutto si assorbiva.

690.	La chiesa deve il suo potere al fatto che la gente è così spaventata e timorata, che si affida a chiunque le prometta di salvarla.

691.	La concezione di Dio è stata vergognosamente fatta passare attraverso una metamorfosi, che da rappresentazione del tutto, cioè da sintesi di ogni cosa umana, l’ha ridotta a immagine sacra, a oggetto da venerare e rispettare, allontanando l'uomo da ogni chance di capire, intuire o in ogni altro modo intendere cosa sia l'esistenza nella sua più intima sostanza. A causa di questa degenerazione del concetto di Dio, l'animo umano ha con sempre maggiore progressione iniziato a temere le sue sorti dopo la morte, come se per mezzo di quella nuova idea avesse potuto conoscere quello che si trova oltre la vita. Prima il contegno era secondo la paura e i piaceri e i dolori della vita. Adesso, per questo fraintendimento, l'uomo ha incominciato a far procedere le sue intenzioni dal timore delle conseguenze dopo morte. Un rovesciamento sottile, che però produce effetti devastanti. Quando la vita si conforma alle concezioni che provengono da altri, quando si agisce secondo il timore di morire, si finisce a vivere meno dignitosamente di quanto si farebbe se ci si lasciasse guidare, non dal timore della morte, ma dall’amore per la vita.
Tornando alla corruzione del concetto di Dio, aggiungo che a guardare l'esistenza come un tutto inscindibile, ancorché reso frammentario dalle nostre facoltà, con ciò solo crolla ogni preoccupazione legata alle punizioni, ai castighi, alle pene dopo la morte. È infatti proprio qui che quella degenerazione operata a danno del concetto di Dio produce i suoi peggiori effetti. È per sua colpa che molti stanno male. Avviluppati nel terrore circa quello che potrà accadergli una volta che saranno morti, vivono una vita grama e piena di paure…

692.	Non è fenomenale che ogni più grande dottrina (filosofica o religiosa) sia stata strumentalizzata da chi, predicandola, ha sortito l'effetto opposto a quello che la stessa mirava a procurare? Il fatto stesso di predicare una dottrina, mi si perdoni, preannuncia un certo pericolo, il pericolo di conformarsi al predicatore. Gli insegnamenti filosofici e religiosi non dovrebbero essere, come invece spesso sono, mezzi atti a potenziare chi si eleva ad insegnarli. Domanda: sprecherei del fiato se sottolineassi che le sette religiose convertono le persone non perché queste trovino se stesse, ma perché si concedano a chi parla, ai convertitori? Immagino di sì.

693.	Dio non significa altro che sintesi e riduzione a uno dell'esistenza. Null’altro. Questo è vero per quanto riguarda l’origine e la fondazione del concetto, non nel senso in cui lo stesso è inteso oggi in occidente, un senso degradato dallo stravolgimento che ne è stato fatto. Grondavano troppe opportunità da quel concetto perché non lo si sfruttasse…

694.	Le preghiere hanno effetto, o come si dice, funzionano, a condizione che per esse ci autosuggestioniamo a credere qualcosa. Il pregare senza sentimento, senza intimamente volere ciò per cui si prega, equivale grosso modo a ripetere una formula vuota, un rito senza senso, mentre il pregare – come posso dire? – credendo in piena coscienza che tu possa cambiare, può come effetto avere in sorte di condizionarti fino a che diventi quel che vuoi. Non è tanto la preghiera a fare effetto, ma il credere fermamente nelle proprie possibilità. Brevemente, la preghiera è uno stratagemma psicologico attraverso il quale uno si inganna e dunque si trasforma, ma ciò sempre a condizione che sia rivolta a questo fine, poiché è appunto inutile, oltre che segno di una certa imbecillità, invocare, per esempio, un’autorità divina che disponga che le cose del magistero seguano un corso piuttosto che un altro, o che il destino di una cosa sia questo anziché quello. Una preghiera che funziona non è mai un miracolo divino, ma un puro effetto psicologico.

695.	Dio è un concetto che sintetizza e racchiude tutte le forze, tutte le energie, tutte le dinamiche, e così pure tutto il potere di questa esistenza. Un concetto che abbiamo coniato per rappresentare quell’infinità che non ci riesce di abbracciare, e che non ci riesce manco di scoprire, se non dando corso alla più fine e penetrante facoltà di immaginare. E per questo dico che non sa né immaginare, né sa propriamente rappresentarsi l’esistenza, chi con pervicacia sostiene che Dio non esiste. E se non è per questo che lo dice, è sicuramente per il fatto che non sa cosa sia Dio (un semplice concetto, che potrebbe esser presentato sotto altre parole, quale per esempio “natura”) o perché lo confonde con l’arbitraria rappresentazione che di esso è stata fatta… dalla Chiesa.

696.	La condizione in cui vengono a trovarsi quelli la cui ragione fa vedere l'illusione della religione cristiana assomiglia a quella dei bambini cui si confessa che Babbo Natale non esiste. Essi sono d'improvviso frastornati e come scombussolati dal dissiparsi di quell’illusione. La verità è per alcuni così insopportabile, che essi cercano in tutti i modi di aggrapparsi all'illusione ormai svanita; e non naturalmente, ma forzatamente, applicando a se stessi una costrizione psicologica tale che perdono il piacere originariamente procurato dall’illusione stessa, senza tuttavia guadagnare nulla dalla verità che l’ha sconfitta. 
Il disincanto è per se stesso sempre poco sopportabile, e spesso si preferisce fingere di essere incantati che affrontare la realtà. La nostra psiche, la nostra coscienza, ha naturalmente bisogno di un appiglio, di un punto fermo sul quale riposare, togliendo il quale rischia di impazzire. Noi siamo per natura fatti per lottare verso fini inesistenti, immaginari o per così dire fantastici, che convenzionalmente chiamiamo traguardi, orizzonti, compiti, ma che non hanno senso in quanto tali, bensì in quanto sanno dare un senso a quel che siamo e a quello che facciamo.

697.	Si può credere che uno degli scopi del cristianesimo sia quello di sottrarre gli uomini dal pensare (e trasformarli in ebeti capaci solo di obbedire). E sebbene in questo riesca molto bene, è opinabile che a ciò abbiano pensato coloro che l'hanno creato. Mi riesce impossibile credere che tutto sia iniziato da un'intenzione sì meschina – l'intenzione di assoggettare l’uomo al comando di qualcuno. Può anche darsi che nel concepire tale religione si sia voluto smorzare o eliminare la facoltà di pensare, ma questo venne fatto con l’intenzione di accudire e conservare l'uomo… Mi guardo dal credere che il cristianesimo sia nato come mezzo di dominio, benché poi lo sia il fatto diventato. Mi pare più plausibile che sia nato da nobile famiglia, e che sia poi finito in mezzo alla plebaglia più meschina che si possa dare. I preti.

 
Scrivere e parlare

C'è qualcosa di originariamente sensuale nella lingua francese, qualcosa che manca all'italiana: un’invisibile connessione colla sessualità, una musicalità che si manifesta (rimanendo nondimeno nascosta) non solo verso il sesso, ma anche dal sesso, cioè che promana e si diparte da una fonte di ordine o natura sessuale. Che ogni lingua sia influenzata dal luogo in cui la si parla mi pare inopinabile. Ma è altresì osservabile che uomo e circostanze sono legati da un rapporto di influenza reciproca, tale che i due si condizionano a vicenda. È forse anche così che nasce e si evolve una lingua. Le circostanze influenzano l'uomo, e questi a quelle reagisce modificando la propria lingua. E non perché lo voglia o lo desideri, ma perché essendo impulsivamente portato a mettere la lingua in un modo piuttosto che in un altro, o a emettere un suono anziché un altro, sottigliezza dopo sottigliezza, abitudine dopo abitudine, trasmuta quella lingua in qualcosa di altro rispetto a ciò che originariamente era. A produrre quest'effetto partecipa tutto il corpo, e la libido particolarmente, ancorché non si veda. La freddezza di certe lingue, le lingue dei paesi nordici per intenderci, rispecchiano meravigliosamente bene le temperature di quei luoghi. Una lingua fredda, tagliente, pungente non può svilupparsi in luoghi privi di queste caratteristiche, e per le stesse ragioni non si trova lingua calda se non in quei climi che consentono di scaldarsi e vivere, e dunque parlare con calore. Così uomini caldi produrranno suoni caldi, e tanto più quanto più lontani rimangono dal freddo, e i più freddi si troveranno ad emettere suoni privi di temperatura, dunque più contenuti, timidi e spigolosi di quelli che sarebbero portati ad emettere laddove fossero influenzati dalle circostanze di diversa e più alta temperatura. (Provate a scrivere un elogio dell'estate nel pieno corso dell'inverno: vi riuscirà quasi impossibile. È possibile arrangiare un verso che pianga la bella stagione, ma non mai che la glorifichi: perché l'uomo dipende dall'estate più di quanto l’estate non dipenda dall’uomo). 
Ora però questa questione me ne porge un'altra. Perché se non c’è circostanza che non produca qualche effetto sull'uomo – se questo dipende in larga misura da ciò che sta dentro e fuor di lui, se ogni sua mossa, gesto, pensiero, ragionamento avviene in una logica di dipendenza dalle circostanze e mutamenti di queste – allora mi domando: quale uomo è da considerarsi più ottuso di quello che in mutate circostanze applica a se stesso pressioni per non mollare i suoi cari pregiudizi? Cosa bisogna pensare di quelli che da bambini sono stati persuasi a considerar maligni gli abitanti del paese a fianco al loro, e che pur non avendogli torto mai un capello, nondimeno seguitano a guardare con sospetto? E che dir di quegli italiani del nord che sono ancora persuasi che al sud non viva se non brutta gente; e tanto sono dentro a questa idea, che non la cambiano nemmeno se uno del sud gli salva la madre dalle fiamme! Quanto bisogna essere corrotti per pensare a questo modo?! 

698.	Quello scrittore che non parla per esperienza ma per sentito dire, è un fringuello che si compiace di vendere discorsi da aquila.

699.	Si deve supporre che ogni scrittore sia destinato ad incontrare un punto interrogativo, un punto interrogativo che lo porta a dubitare di tutto il suo lavoro: Ha un senso questo mio scrivere? Se egli trova l'onestà di dire “no”, pur andando avanti a scrivere lo stesso, ciò vuol dire che l’inchiostro ch’egli getta ha un certo senso – un grande senso.

700.	Conviene fare attenzione a come si dispongono le parole, perché dalla loro disposizione dipende quello che si intende comunicare. E così il “fate agli altri ciò che volete sia fatto a voi” è un comandamento completamente diverso da quello che insegna “non comportarti con gli altri come non vuoi che gli altri si comportino con te”, o “non fare agli altri quello che non vorresti fosse fatto a te”. Mentre questo esprime un’astensione, quello suggerisce di attivarsi perché gli altri ricevano ciò che vorresti ricevere tu stesso. E, con licenza di San Matteo Evangelista (che ha forgiato il secondo), io, che sono eterosessuale, mi auguro vivamente di non incontrare omosessuali che seguono il primo. Mi sono spiegato? Fate agli altri ciò che volete sia fatto a voi…

701.	Dire poco serve a tanto. Parlare tanto serve a poco.

702.	Alla chiarezza del proprio pensiero corrisponde la chiarezza della propria volontà. Non si ha modo di intendere coscientemente ciò che si vuole, se non si riesce ad esprime perfettamente quello che si pensa. Fintanto che la volontà è subordinata al pensiero, quella non può nulla senza questo. Per natura ciascuno ha bisogno di capire se sa quello che vuole, tanto quello che non vuole. Ma tale chiarimento dipende dalla chiarezza che raggiunge il suo pensiero, il quale è per sua parte dipendente dal linguaggio e dallo stile che si acquista, sì che quanto più raffinato, preciso, pulito e puntuale è linguaggio, tanto più chiara è la volontà. Uno è tanto più sicuro nella propria volontà quanto meglio riesce a comunicarsela. Bisogna saper esprimere a se stessi ciò che si vuole perché lo si ottenga; non si può semplicemente agire o resistere senza pensare di… La coscienza è un oceano sulla superficie del quale la nave della volontà non corre se il vento del pensiero non ne spinge le vele nella giusta direzione. Quando il pensiero soffia confusamente, quella nave si muove disperatamente, senza sosta, senza meta e senza senso. Essa va un po' da questa parte un po' dall'altra, senza però giungere al suo porto. Quando invece il pensiero spinge in una sola direzione, in coscienza giunge sempre a nuove mete.

703.	Non c'è scrittore che non scriva per se stesso; chi vuol dare a intendere il contrario – cioè che scrive per gli altri – in verità non sta scrivendo: sta vendendo.

704.	Che cos'è la nobiltà? C'è da sospettare che non ci sia un solo uomo al mondo che consideri questa idea nello stesso identico modo in cui la considerano gli altri. E la ragione quale mai può essere se non che la nobiltà è un concetto che, al pari di ogni altro, sorge dall’astrarre e condensare in una singola parola la serie infinita di impressioni che, simili fra loro, ci giungono dai sensi? I concetti sorgono per associazione. Noi costruiamo i concetti strappando da centomila situazioni differenti quei soli tratti che, per comunanza, associamo alla parola di riferimento, o per meglio dire: facciamo diventare la parola di riferimento una sorta di ricettacolo in cui inconsciamente ficchiamo tutti gli aspetti che ci paiono comuni, contestualmente difendendolo da tutti gli altri. Un giorno un genitore dice, per la prima volta, a suo figlio che l'atto di alzarsi in piedi in presenza di un'altra persona è cosa nobile, che il soccorrere una vecchietta in difficoltà è manifestazione di avere un animo nobile, e così come questo è nobile, è per converso ignobile l’indifferenza che si presta a una vecchietta in difficoltà. Un'altra volta dice che un uomo nobile fa questa e quest’altra cosa, laddove l’ignobile fa quella e quell'altra ancora; e in questo modo, a forza di continue esemplificazioni circa ciò che è nobile ed ignobile, nel bambino prende forma il concetto di nobiltà, al quale questi si rifarà per determinarsi nell’agire, per capire cosa fare, per capire cosa è giusto e cosa è ingiusto. Perciò benché tutti siano convinti di sapere cos’è nobile, vale la pena di considerare che tale convincimento non è che un effetto delle circostanze nelle quali si è nati, e di quelle nelle quali si è cresciuti; e che se queste fossero state diverse, diversa sarebbe stata l’idea di ciò è nobile e di ciò che è ignobile. 

705.	Non solo è vero che nessuno può individualmente cambiare il corso della storia, ma è anche vero che nessuno può cambiare la vita di un ristretto numero di persone, se a queste parla in modo estraneo ai loro cuori. Anche la verità più profonda, nascosta, celata all'occhio comune, convien che si vesta di comuni versi. 

706.	Le biblioteche non servono tanto a capire le cose, quanto più a capire come esprimerle.

707.	Benché la lettura entusiasmi e arricchisca in mille modi, le emozioni che regala sono inferiori a quelle che procura la scrittura. E non serve dire che nello scrivere in generale si trova qualcosa di estremamente personale, forse ancor più personale del coito. Se a leggere si conoscono gli altri, nello scrivere si giunge a intendere se stessi. Evidentemente perché lo scrivere per così dire aiuta a scaricare il pensiero, scolpendolo in forme senza le quali sarebbe destinato a scorrazzare.

708.	Smettere di preoccuparsi e lasciarsi finalmente andare, per vedere cosa succede, per sentire cosa accade. Uscire dalle righe, dimenticandosi dei punti delle virgole della punteggiatura in generale e scrivere e vivere come se nessuno mai dovesse leggere o guardare…

709.	Per quanto mi sforzi di capire, non mi riesce di intendere che valore possa mai riconoscersi a un libro che si limita a parafrasare le idee, le convinzioni, la filosofia, e insomma il patrimonio intellettuale di qualcun altro, senza riportare nulla di nuovo, né minimamente criticare alcunché. Non molto tempo fa, ho letto uno scritto messo insieme da un autore che racconta storielle finalizzate a suffragare lo stoicismo. Mi spiego meglio. Quello che lo scrittore ha fatto è più o meno questo: ha letto Marco Aurelio, si è innamorato dello stoicismo, e ha preso come risoluzione di scrivere un libro che elogiasse la Stoa; ma siccome non poteva ripetere come un pappagallo quello che gli stoici hanno scritto, ha cercato di convertire il lettore a questa filosofia raccontando aneddoti, diciamo così, dal sapore stoico. Ora mi si dirà che ciascuno è libero di scrivere come e quel che vuole. Sta bene. Ma non mi si chiami radical thinker uno che cuce un libro in questo modo!

710.	Le parole, i termini, i concetti, e ciò che in generale il linguaggio rappresenta, son cose che non esistevano prima che l'uomo le coniasse. Di ciò che è astratto, metafisico, morale, etico, civile, nulla è mai esistito fuor dell'uomo; e non per altro, ma appunto perché nessuno fuorché l’uomo sa produrlo.

711.	Il vero significato delle parole si riconnette all'esperienza che le ha generate. Lo prova il fatto che agli uomini si parla tanto più efficacemente quanto maggiormente all'esperienza son vicine le parole che gli si dice.

712.	Senza esperienza, senza sofferenza, senza sentimento, non è possibile scriver nulla di sincero.

713.	È vero quello che si dice, che i video hanno un appeal e producono un effetto e un coinvolgimento maggiori di quello che produce la lettura di uno scritto. L'atto di leggere incontra limiti che sono sconosciuti a quelli del guardare. Nel film il cervello è, per così dire, più preso, più coinvolto e più dentro l'argomento rispetto a quanto non accada con la lettura. Il film è più diretto, laddove il libro è più mediato, quantomeno perché la parola scritta è incredibilmente più dura da mordere, oltre che più difficile da decifrare. Che la lettura sia destinata a tramontare?

714.	Come dall’acrobata in procinto di saltare, da chi vola sopra il foglio deve star lontana la paura di fallire. Bisogna saltare da una parola all’altra con enorme sicurezza… Lo scrivere dev’essere una danza, un valzer, un'esplosione di forze. Il mondo resta fuori, la vita si dissipa, il cervello si zittisce. Quando si scrive non si pensa: si piange, si ride, si scopa, si urla, si vocifera, ma non si pensa. Non c’è tempo di pensare: il pensiero deve essere già pronto sulla punta della penna.

715.	Come antiche scimitarre vanno le mie mani per la stanza; roteando e poi vibrando a mo' di ballerina, di qua e di là cantando vo, e ridendo. Chi mi può fermare? Chi mi può tenere? La musica è la mia vocazione, il ritmo è il mio motore. Mi lascio trasportare: non ho voglia di pensare. Con potenza e decisione accetto il mio dolore. L'espressione è medicina. Mentre danzo, ciò che ho dentro viene fuori, e come un sole sorgo illuminando quel che sono. La mia faccia ha mille volti, chi può dire di conoscermi davvero?

716.	La lontananza tra chi nello scrivere sa il fatto suo e chi è ancora in alto mare, si esprime anche nel fatto che dagli scritti di uno non c’è più nulla da levare, mentre da quelli dell’altro sembra ancora esserci troppo. Mentre il professionista è straimpegnato a smussare e ripulire il suo lavoro, il principiante invano cerca di arricchire e inghirlandare le parole.

717.	Mai mettersi a scrivere se il bisogno di espressione non erompe, o se il sentimento non domanda la sua forma, o se un fiume non prorompe dall'interno. In un testo il lettore deve poter sentire non solo e non tanto il valore intellettivo dello scritto, non solo e non tanto il significato di quello che legge, ma soprattutto il sentimento che gli ha impresso lo scrittore. In chi legge, le parole dovrebbero suscitare lo stesso sentimento che ha guidato chi le ha scritte. Uno scritto è tanto più potente, quanto più cattura non solo la mente, ma anche il cuore del lettore. E perfetto è solo quello scritto che sa riprodurre quello che il suo autore ha già provato.

718.	Per scrivere non basta che uno sappia muoversi sul foglio. Siccome il lettore è mosso dall'effetto che proiettan le parole, il testo è inefficace quando, pur essendo letto, non è affatto sentito. Il testo deve essere provato da chi legge! Non basta toccare l’intelletto: le cose più importanti son nel petto.

719.	Non è se non dopo mille sforzi e patimenti, non se non dopo diecimila schiene rotte e centomila piegamenti, che l'inchiostro inizia a prendere forma sopra il foglio – una forma che non piace solo all’occhio, ma che allieta anche l'orecchio. Di ogni cosa bella la premessa è sempre questa, che vi sia stato un grande impegno, che per essa si abbia rinunciato, e che perciò si abbia creduto. L'eccellenza non è una questione di geni, ma di sudore sulla fronte.

720.	Nella comunicazione, e come in questa anche nell'arte della persuasione, non sono tanto le parole per se stesse che hanno effetto, ma il modo di impiegarle, come per esempio l'intonazione, la sicurezza nella voce, e il non esser titubanti: sono queste le cose che vanno maggiormente a segno. Di certo questo non significa che le parole non abbiano peso – una parola non vale l'altra – ma sulla bilancia generale le parole pesano meno dell'entusiasmo che le esprime. Anche nel conversare, anche nel chiacchierare, e così nel colloquiare, ciò che maggiormente fa sentire il proprio peso, infatti, è il sentimento, il quale, come dico, non è da altro trasmesso che dall'intonazione e dal calore della voce. Non serve aggiungere che per questa ragione la scrittura riesce amara e fredda a chi non sa suonare le parole: il lettore deve poter sentire una voce più che leggere un testo.

721.	Per scriver bene il polso non ti basta. Per danzare sopra il foglio ti serve anche un buon orecchio: le parole bisogna che le ascolti prima ancora di segnarle. Che razza di ballerino è quello che danza senza ritmo dentro al corpo? E che razza di scrittore è quello che non balla coll'inchiostro? Lo scrivere deve essere una danza, bisogna veramente volteggiare, e bisogna che il pensiero ardisca con destrezza. Il lettore lo si deve accompagnare passo a passo, morbidamente, e bisogna che con esso ci si fonda.

722.	Oggi il mondo è pieno di gente che fa mostra di sapere: ma se sa qualcosa (se sa qualcosa...) la sa solo perché legge. I club degli scrittori ci possono anche stare; ma a che servono quelli dei lettori? Tutto questo sbandierare copertine non è che un sotterfugio per compensare a una mancanza di autostima. Ehi, guardatemi, io ho letto questo e questo, quindi so quello e quell'altro. Un sillogismo meravigliosamente acuto! Peccato che la tua inclinazione alla cultura esprime una profondissima ignoranza di quello che sei.

723.	Non ci si capacita delle interminabili, imprevedibili e infinite difficoltà connesse allo scriver bene, se non dopo aver infinitamente scritto, e dopo aver per molto tempo e con enormi sforzi provato e riprovato a scriver bene.

724.	Per scrivere bene. Attribuisci a ciò che è animato termini, parole ed espressioni che appartengono a ciò che è naturalmente inanimato, e viceversa. “Mi è sorto un pensiero”. “Sorgere” un verbo che di base si riferisce al moto del sole; e proprio perché designa qualcosa di estremamente familiare, rende l'idea a chi legge… Più una frase richiama ciò che è familiare ai sensi, più impressiona, esprime l'idea e ha effetto su chi legge o ascolta. Sarà per questo che Gesù parlava in parabole? Forse perché con esse uno esprime e fa visualizzare all'altro quello che lui stesso sente. L'altro, il lettore o ascoltatore, immedesimandosi in quello che tu dici, prova quello che tu senti, e per questa affinità voi diventate una cosa sola…
Sul versante opposto si trova il parlare accademico, il quale è incredibilmente asciutto, secco, asettico, privo di sentimenti. E si ha anche il coraggio di usarlo per stabilire cosa è vero!

725.	C'è una schiera di lettori d'alto borgo, se li si può chiamare in questo modo (e penso che così infatti lì si debba chiamare dal momento che danno l'impressione di voler essere grandi lettori, come se quello di “lettore accanito” fosse un titolo di cui andare fieri), la quale stima che i libri debbano essere rispettati, e che a maltrattarli ci si merita l’ergastolo. Naturalmente, quelli che apprestano tante difese a favore dei libri, e che questi trattano come oggetti da venerare, sono più interessati a mostrare di saper leggere che altro; sono in preda alla smania di contare qualcosa, più che rapiti dalla volontà di proteggere i loro cari libri. La spropositata protezione che gli accordano denota un disturbo che hanno radicato nel profondo. E, sia detto per inciso, lo stesso può dirsi di ogni forma di ossessione – ogni ossessione nasce per effetto di ciò che in fondo non è risolto, che non si vuole o non si riesce a riconoscere, o che benché riconosciuto, nondimeno si rinnega.

726.	Se noi uomini non riusciamo a capirci l'un con l'altro, si è perché ciascuno conosce tanto poco gli altri quanto poco è consapevole di sé, e si è perché la vera comprensione non è tale se non quando attende il sentimento. Persuasi che le parole esprimano perfettamente quello che sentiamo, invariabilmente ci aspettiamo che parlando e colloquiando gli altri debbano, oltre che capirci, anche interiormente intenderci nel sentimento, ovverosia sentire ciò che noi sentiamo e provare ciò che noi proviamo. Ma poiché le parole, pur rappresentandolo, non sono il sentimento, è raro che uno recepisca appieno ciò che l'altro sente. E ciò sebbene il medium per comunicare sia lo stesso, e da entrambi ben compreso e ben espresso.

727.	Un libro che non dura mille anni, è un libro che non meritava di esser scritto.

728.	Quelli che ambiscono a scrivere (io per primo) dovrebbero ficcarsi in testa che per scriver bene, la volontà di scrivere deve essere tale da portarli a scrivere ogni giorno, e che la scrittura non è mai, per così dire, sazia, né lo stile è mai perfetto, perché sempre l'esperienza e la fatica insegnano qualcosa. Una volta ho detto esser più importante scrivere costantemente di molti argomenti, che scrivere saltuariamente sopra un argomento solo. E ciò perché non solo deve lo scrittore essere in grado di guardare ad ogni cosa da più punti, ma perché il suo stile deve accompagnarlo nel descriver quelle cose. Mi si perdonerà, ma faccio fatica a considerare scrittori veri e propri quelli che trattano di un solo argomento, o di una sola serie di temi, come per esempio fanno quei giornalisti che farfugliano di politica o di economia, senza cognizione alcuna delle molle che gli cagionan quegli scritti. Nel senso: essi scrivono degli altri senza sapere di se stessi. Questa gente passa la vita a chiacchierare sempre delle medesime facezie, e mai gli occorrere di indagare qualcos'altro. E se da un lato sanno scrivere, dall’altro bisogna dire che non sanno scrivere se non di ciò che affrontano ogni giorno.

729.	Le parole sono false, le parole mentono. Esse non sono originariamente per altro state fatte che per mentire, per nascondere, e più specificatamente per fuorviare. Tutte le verità che abbiamo creato, tutti i ragionamenti che abbiamo formulato, ogni proposizione che abbiamo difeso, sono falsi procurator, sipari dietro cui abbiamo nascosto ciò che dovevamo far vedere. Se esse sono vere, dico se le parole hanno un fondo di verità, ce l'hanno quelle sole volte in cui proiettano il sentimento, ossia quando mostrano lo stato in cui si trova la persona. Per il resto, il sottaciuto scopo che per esse si persegue, è propriamente quello di rappresentare ciò che non è vero, cioè ciò che non si sente e non si prova.

730.	Scrivi di quelle sole cose di cui hai avuto esperienza diretta, di quelle circostanze che ti hanno toccato e ti hanno lasciato un segno sulla pelle, nel cuore, nella mente. Abbandona tutto il resto. La scrittura è un'attività troppo intima, troppo personale perché si confaccia a ciò che è impersonale, generale, sulla bocca di tutti… Essa è un mezzo di espressione… Lasciati andare, non temere di scrivere quello che è proibito, quello che è vietato, quello che è illegittimo: lascia che le parole si facciano strumento di quello che sei, di quello che senti, di quello che provi, di quello che vedi, di quello che vuoi… E soprattutto, non celarti dietro a un pugno di parole!

731.	Ancora devo capire se sia la scrittura a scatenare la follia, ovvero la follia a far venir voglia di scrivere. Forse l’una senza l’altra non sarebbe, o sarebbe scialba, triste, e mediocre addirittura, ma se la scrittura non vi fosse, dico come strumento d’espressione, Dio solo sa sotto quali vesti la follia comparirebbe.

732.	Le parole non hanno un significato vero, se non quando vi si imprime un sentimento, quando cioè trattengono l’esperienza e l’impressione che quell’esperienza ci procura. Le parole rimandano alle immagini, che parimenti rimandano a esperienze, senza pescare nelle quali non si attiva, non riaffiora, non rinasce il sentimento che per così dire le accompagnava dapprincipio. Per questa ragione, alcune parole sono più forti, hanno più potere e hanno un ascendente maggiore di quello che hanno molte altre, perché pur essendo formalmente uguali, sono sostanzialmente diversissime, e si pongono su di un piano diverso rispetto a quello sul quale stanno tutte le altre.

733.	Nessuno può affermare di non temere nulla senza essere deriso da chi ascolta: perché la paura è la più naturale fra le emozioni: e perché ciascuno la conosce, e perché ognuno l’ha provata.

734.	Non che lo stile sia poco importante, ma lo stile è per se stesso muto e incapace a dire nulla se non procedere da una passione, da un fuoco, o da un alito di vita, che lo scaldi e gli dia forma e direzione. Perché scrivere piuttosto che non rassegnare la scrittura? A questa domanda solo un principio di passione può fornire una risposta. Si può avere anche lo stile più bello del mondo, ma se manca ciò che lo comanda, se la penna non si muove per amore, per passione, per dolore o per piacere, quello stile in ogni coso resta muto.

735.	Anziché scrivere tanto di un solo argomento, anziché precipitarti e farti in quattro per trovare il nerbo di una sola cosa, prova a ragionare obliquamente, in modo che, come un ragno con la sua ragnatela, colla mente tu possa trovare il filo conduttore che lega tutte le cose. O se non tutte, almeno tante.

736.	Mi domando se quelli che scrivono “per gli altri” sanno che, in verità, non è per nessuno che scrivono fuorché per se stessi. Non vedere né conoscere la causa che ti guida alla scrittura: che errore imbarazzante per uno scrittore! Ogni parola che si segna senza questa consapevolezza, è un giocare a nascondino con se stessi, un farsi pagare con monete false, uno sprofondare in basso nell'illusione di salire in alto. Conoscere se stessi: senza questo fondamento, lo scrivere è uno svago pari a molti altri, un mezzo che non serve se non a compensare una mancanza… Mancandoti qualcosa, scrivi per essere qualcuno. Bisogna avere il coraggio di vedersi per quello che si è, o tanto vale far cader la penna.
 
L’arte? Non mettiamola da parte

737.	Forse l'unica vera funzione che l'arte è chiamata a svolgere, è proprio quella di comunicare e far sapere e far vedere agli altri quel che siamo, ciò che abbiamo dentro, in un atto di sincerità che, svincolandosi da ogni costrizione, freno, paletto, convenzione o convinzione esterna, renda pubblico ciò che di più personale e peculiare abbiamo dentro.

738.	Non c'è arte che per verità non nasca in punto di sofferenza, o in reazione a un moto di dolore. È da questo sentimento e dalla forza che da esso si sprigiona che proviene ogni più bella manifestazione artistica. E con ciò resta spiegato che ogni più grande artista è allo stesso tempo un uomo capace di grandissima sofferenza, un uomo naturalmente in grado di patire più di quanto non patiscono gli altri, e perciò capacissimo di amare.

739.	Non so se sia già stato detto, ma il dolce far niente, il prendersi una giornata all'insegna della pigrizia, dell'ozio, del nulla fare, oltre ad essere un raro privilegio, è la premessa d’ogni operare creativo, artistico, originale.

740.	La musica in genere è tanto più bella quanto più è lontana dalla logica. Anzi la musica testimonia che la logica è tutto fuorché un’arte. Una canzone logica: non è questo controsenso? Il fatto stesso che sia priva di senso logico, ma al contempo stracarica di significato, è ciò che rende la musica grandiosa. Qual è la musica più bella? Al di là dei gusti, essa è quella che conduce a uno stato di semi pazzia, portando l'uomo a immaginare o a fare o a comunque voler fare cose che mai si sognerebbe di compiere nelle farraginose attività che svolge nel quotidiano. Fuochi d'artificio nel buio della notte: questa è musica. 

741.	La musica si può dire bella per questa caratteristica: procura sempre un accrescimento del sentimento della vita. Anche la più malinconica e profondamente triste delle musiche, sa risvegliare un sentimento nascosto nello spirito di chi ascolta. All'opposto fa la musica finta, insincera, fatta per il mero gusto di essere musicisti, che non nasce dalle più segrete camere dell’uomo, ma che è orridamente tratta dalla voglia di essere cantanti. Mi riferisco alla musica simulata, quella che, per così dire, non tira fuori niente, quella il cui autore pur volendo parlare, non ha palesemente nulla da dire. Questa è una simulazione, ed è ciò che di più avverso si può incontrare in un'opera d'arte, vale a dire il falso, la menzogna… 

742.	L'arte è naturalmente posta a servizio dell’uomo, e di questi stimola e generalmente ricolma la vita. Ma quando non è l'arte che serve l'uomo, bensì questo che serve quella, essa diventa una cattiva maestra, una padrona ingiusta e fraudolente. Il voler fare arte a tutti i costi, il voler essere artista per professione, l’interessarsi all'arte per il gusto di avere una cultura: segni evidenti di uno schiavismo intellettuale. Il perseverante interessarsi all'arte senza essere animosamente portati a creare – io interpreto queste cose come palliativi a una frustrazione nascosta. Chi vuole essere artista costi quel che costi, è in un certo senso condannato a non diventarlo mai: l’arte non nasce per voglia di essere artisti, ma per l’incontenibile bisogno di esprimere e mettere qualcosa in una forma. L’essere artista non è altro che una conseguenza dell’aver trovato i mezzi e la forza e il coraggio di tirare fuori quello che si ha dentro. Totale ignoranza del fine, e assoluta fiducia nel mezzo: potrebbe essere questo un presupposto dell’arte? 

743.	Che cos'è che non può essere considerato artistico? Operare in base a una logica di profitto. La volontà che crea dev’esser libera da ogni sorta di considerazione monetaria, non la si può ingabbiare o finanziariamente limitare. Ciò che l’artista vuole, egli deve poterlo esprimere senza predeterminazioni finalistiche, sì che nel creare, cioè nel concretizzare la sua volontà sia come un gabbiano che spalancatamente plana sopra il mare. Qual è il più grave delitto che l'artista può commettere? Un delitto per il cui merita di essere bastonato, non è quello di vendere la propria arte, ma quello di creare in ragione di un compenso. Perché il motore dell’arte non pompa a suon di soldi, ma anzi è tanto lungi l’arte dall’essere venale, che i soldi nulla possono fuor che essere tenuti a distanza dalla propria opera, la quale poco importa se esce male, fintanto che è sincera. E per converso poco importa o poco vale se è corrotta da una prospettiva di guadagno.

744.	Ho detto che ogni più grande opera non può nascere se non per effetto della sofferenza, e che la grandezza e profondità di un'opera è proporzionale alla capacità che l'artista ha di soffrire. Preciso che la premessa di ogni grandezza è sì la sofferenza, ma non se a questa non segue la forza di reagire, colla quale sola infatti l'uomo può creare, e tanto più quanto meglio sa reagire.

745.	Ancora qualche parola sulla voglia di espressione. Il fatto che in fondo la natura umana non ambisca che a questo – dico a questo potersi esprimere – lo si trova anche nelle canzoni, le quali ci piacciono tanto più quanto meglio il cantante fa provare quello ha provato. Lo intendiamo bene, il nostro spirito si eleva quando la voce del cantante ci trasporta… Quanto più chiara e penetrante è quella voce, tanto più ci piace. Ma non è un semplice piacere: si tratta di un incontro con ciò che in fondo abbiamo di nascosto. Il dolore…

746.	Voglia di espressione. Che cosa chiede l'uomo che straripa di coraggio? Egli vuole che la verità risalga in superficie. Come tutta la natura, anch’egli vuole riversarsi fuori, anch’egli vuol fiorire; come le piante anch’egli vuol sbocciare. Ci sono uomini che nascono primavere, ma che si trasformano in inverno; e uomini che nascono inverno, ma che giungono a sbocciare come rose.

747.	Quell’insopprimibile volontà, o se possiamo così dire, bisogno o voglia di espressione per cui la vita è tanto più piena, vera, completa e felice quanto più efficacemente uno riesce a esprimere se stesso, troverebbe forse maggior soddisfazione nel selvaggio che nel cittadino. In società l'uomo solo occasionalmente o, per così dire, per fortuna, giunge a esser ciò che vuole. Le barriere artificiali che si è costruito sono il suo maggiore impedimento. L’uomo è costretto dal sistema che lui stesso ha fabbricato; come un animale in gabbia, è per voglia di espressione diretto a rompere le sbarre che lo tengono frenato…

748.	La volontà o voglia di espressione che cos'è? Voglia e bisogno di essere, capacità di dare pieno sfogo alla propria vita, alla propria energia spirituale. Sotto questo profilo l'arte svolge un ruolo principesco: facendo emergere quello che è incastrato in fondo all'uomo, essa libera quest'ultimo. Ma non sempre: perché capita che l’arte sia essa stessa corruzione. E perversione essa diventa quand'è costruita, regolata e artefatta. L'arte non deve fare l'uomo: è l'uomo che deve plasmare e dare vita all'arte. L'arte non è una premessa ma una conseguenza dell’uomo. Quella voglia di espressione che riecheggia negli artisti, è comune alla scrittura così come alla pittura e alla musica, e alle altre forme d’espressione; ma queste sono spesso tutto fuor che genuine. L'arte è sempre in guerra con le convenzioni; e questo non avviene se non perché mentre essa è vera, la società è falsa e vizia ciò che di più umano è posto in fondo all’uomo. Tutta la chimica, la biologia, la psicologia sono in contraddizione con quello che generalmente facciamo ricadere sotto il concetto di società, di stato… Ma che dico? Quelle in contraddizione a questi? No! Sono questi che corrompon quelle! L'uomo, se ha bisogno di qualcosa, è di essere naturale. In una parola: l'uomo ha bisogno di essere bambino, giocoso, scherzoso, vivo. Tutte qualità disprezzate e ritenute ostili all'organizzazione umana sotto forma di società. A ciò si aggiunge sempre più inflessibilmente la “costrizione tecnologica”, la quale è lontana mille miglia da ogni concezione artistica, e di natural indulgenza. Non sto qui a dire che la tecnologia è l'ennesima fregatura che l'uomo sta facendo a se stesso: l'uomo si sta dando in pasto a questo drago senza nemmeno accorgersene. Mi limito a fare questa considerazione: che per quanto ci si inganni nel pensiero che il progresso abbia in destino di perfezionare le cose (e l'uomo in particolare), in verità io dico ch’esso l’allontana dalla perfezione. Cosa di cui ci si rende conto non appena si molla la famelica operosità delle cose quotidiane e ci si immerge nella natura, lì dove torni a essere te stesso.

749.	A un certo punto, nella musica ci deve essere come un’esplosione, come un grande Big Bang di suoni, un tuono, un’improvvisa apertura musicale che soperchi tutto quello che c'è stato e che ha preceduto fino a quel momento. Di tutti i cieli, quelli della musica sono senza dubbio i più cristallini, i più puri, i più profondi e veri nei quali il mio sentimento sia volato. Mi è impossibile resistere al richiamo di un crescendo, massimamente quando il complesso di note si produce con quella nitidezza e purità di suono che esclude tutto il resto.

750.	L'impulso a scrivere non è che una forma della voglia di espressione, un manifestarsi dell'esser l'uomo naturalmente incline a compiersi, o se vogliamo così dire, adempiersi attraverso un mezzo artistico. Non c'è qui da dire altro, se non che l'arte, qual è la scrittura, è un mezzo di espressione di cui alcuni necessitano fino al punto da star male se non lo governano, un bisogno che nasce per causa d’essere creatori. E quel che dico circa la scrittura, è applicabile a qualsivoglia forma d'arte, quale per esempio la musica, che per nascere comanda uno strumento; o la pittura, intorno alla quale si potrebbe fare un discorso uguale a questo appena svolto.

751.	Le manchiamo di rispetto, la diamo per scontata, la disattendiamo, ma l'arte pura e vera è forse ciò che solamente per davvero ci appartiene. Quell’incontenibile voglia di cantare, di scrivere, di fare, di creare: è appunto solo quella che ci fa sentire vivi.

752.	Rimarco la mia vecchia posizione secondo cui le più belle e spettacolari creazioni che siano state concepite sono nate solamente come reazione alla sofferenza.

753.	La musica ci piace nella misura in cui riesce a suscitare il sentimento che vogliamo provare. Anzi non quello che vogliamo provare, ma quello che pur avendo voglia di provare, abbiamo timore di trovare.

754.	Alcuni dicono che gli artisti non sono che dei pigri fannulloni. Può darsi. Come può darsi che a parlare in questo modo sia chi ignora che per ogni suo meriggio, come al sole, anche all'artista serve un piccolo crepuscolo. Non credo esista artista che non si conceda mai una pausa, mai un minuto di riposo, mai una tregua o uno spazio per non fare nulla. L'arte, a differenza del business, non si crea con pressioni psicologiche, ma srotolando fuori quello che si ha dentro – verità nascoste – le quali nascono solamente e unicamente quando ci si trova rilassati, concentrati e, per così dire, consapevoli di quello che si può.

755.	Io mi sento tanto più frustrato quanto meno riesco a tirar fuori ciò che ho dentro, ossia quando più impedito son nell'espressione. E come me sospetto sia chiunque altro. Ogni vulcano ha bisogno di eruttare… Io questo moto interno lo chiamo bisogno o volontà di espressione. In ciò si attesta un voler dare, che è il contrario del voler ricevere. In questo senso, io alla volontà di espressione riconosco un pregio pari alla misura in cui ti spinge a conferire ciò che di più caro tieni dentro. Quanto più incontenibilmente sei portato a dare senza nulla avare in cambio, quanto meno dipendente sei da quello che sta fuori, tanto più ti ammiro e tanto maggiormente mi interessi.

756.	È raro che chi non è versato in una determinata arte o professione, per disposto e rispettoso che egli sia, possa apprezzare compiutamente i risultati, le opere e gli effetti materiali di chi la professa. Ciò lo esperimenta chi, dopo infiniti sforzi, pervenendo a conclusione di un lavoro, non solo non trova il plauso, ma si trova pur costretto ad affrontar la critica (o l'indifferenza se gli va ancor più male) di coloro che gli stanno attorno. È perciò forse sempre bene rammentare che ogni opera, ogni lavoro, ogni compimento in generale, è un brevissimo spettacolo che non ha per altro luogo, che per la lunghissima, estenuante e sfiancante industria di chi l'ha ideato.
